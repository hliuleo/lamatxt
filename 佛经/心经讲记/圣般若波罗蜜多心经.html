<html><body>
<div class="title">
<p>圣般若波罗蜜多心经</p>
</div>
<div class="author">
<p>国大德三藏法师沙门法成 译</p>
</div>
<p>如是我闻，一时薄伽梵住王舍城鹫峰山中，与大比丘众，及诸菩萨摩诃萨俱。</p>
<p>尔时，世尊等入甚深明了三摩地法之异门。</p>
<p>复于尔时，观自在菩萨摩诃萨，行深般若波罗蜜多时，观察照见五蕴体性，悉皆是空。</p>
<p>时具寿舍利子，承佛威力，白圣者观自在菩萨摩诃萨曰：若善男子，欲修行甚深般若波罗蜜多者，复当云何修学？</p>
<p>作是语已，观自在菩萨摩诃萨答具寿舍利子言：若善男子及善女人，欲修行甚深般若波罗蜜多者，彼应如是观察，五蕴体性皆空。</p>
<p>色即是空，空即是色，色不异空，空不异色，如是受想行识，亦复皆空。</p>
<p>是故舍利子，一切法空性，无相无生无灭，无垢离垢，无减无增。</p>
<p>舍利子，是故尔时空性之中，无色，无受，无想，无行，亦无有识。无眼，无耳，无鼻，无舌，无身，无意。无色，无声，无香，无味，无触，无法。无眼界乃至无意识界。</p>
<p>无无明，亦无无明尽，乃至无老死，亦无老死尽。无苦集灭道，无智无得，亦无不得。</p>
<p>是故舍利子，以无所得故，诸菩萨众，依止般若波罗蜜多。心无障碍，无有恐怖，超过颠倒，究竟涅槃。</p>
<p>三世一切诸佛，亦皆依般若波罗蜜多故，证得无上正等菩提。</p>
<p>舍利子，是故当知般若波罗蜜多大密咒者，是大明咒，是无上咒，是无等等咒，能除一切诸苦之咒，真实无倒，故知般若波罗蜜多，是秘密咒。</p>
<p>即说般若波罗蜜多咒曰：峨帝峨帝，波罗峨帝，波罗僧峨帝，菩提萨诃。</p>
<p>舍利子，菩萨摩诃萨，应如是修学甚深般若波罗蜜多。</p>
<p>尔时世尊从彼定起，告圣者观自在菩萨摩诃萨曰：善哉善哉，善男子，如是如是，如汝所说，彼当如是修学般若波罗蜜多，一切如来，亦当随喜。</p>
<p>时薄伽梵说是语已，具寿舍利子，圣者观自在菩萨摩诃萨，一切世间天人阿苏罗乾闼婆等，闻佛所说，皆大欢喜，信受奉行。</p>
</body></html>