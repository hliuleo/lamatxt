<html><body>
<div class="title">
<p>事师法五十颂</p>
</div>
<div class="author">
<p>拔毗天大阿阇黎 造颂</p>
<p>汤芗铭居士 译</p>
</div>
<div class="jisong">
<p>顶礼妙音菩萨！</p>
<p>得具贵胜金刚萨埵上位因，</p>
<p>上师莲足如实恭敬为作礼。</p>
<p>清净续说依止彼，今总集说其敬听。</p>
<p>已能获得胜灌顶，如是金刚轨范师，</p>
<p>十方所住诸如来，三时现前为作礼。</p>
<p>以最胜信日三时，献花中围而合掌，</p>
<p>头顶接足为作礼，开演上师当敬事。</p>
<p>师或在家新出家，为避世间讥毁故，</p>
<p>以持禁戒心作礼，面前所置正法等。</p>
<p>若献座位若起立，作事业等诸敬事，</p>
<p>有禁戒者普应作，唯离拜及非妙业。</p>
<p>上师及与其弟子，同等失坏于誓句，</p>
<p>勤勇轨范及弟子，最初应互相观察。</p>
<p>具慧弟子不应从，无有悲愍而忿毒，</p>
<p>贡高贪著不守护，自矜而伐为上师。</p>
<p>坚牢调伏具足慧，具忍正直无谄曲，</p>
<p>了知咒与续加行，具足悲愍解诸论。</p>
<p>毕竟晓了十真性，善巧绘造中围业，</p>
<p>了知宣说咒加行，其心专一根调伏。</p>
<p>于彼同等怙主想，既为弟子若轻毁，</p>
<p>即名轻毁一切佛，是故恒常当得苦。</p>
<p>若有轻毁轨范师，便由疫气伤害病，</p>
<p>鬼魅炽燃或诸毒，增上愚痴而命终。</p>
<p>王法火难或毒蛇，水或空行或盗贼，</p>
<p>鬼魅邪引所杀害，从此堕入那落迦。</p>
<p>普于一切轨范师，何时不应恼触心，</p>
<p>若由愚痴而现行，那落迦中受煎逼。</p>
<p>诸所示现极可怖，若无间等那落迦，</p>
<p>一切轻毁轨范者，正说应住于彼处。</p>
<p>是故一切勤勇者，于其金刚轨范师，</p>
<p>大慧自善不矜伐，何时不应起轻毁。</p>
<p>诸有恭敬供上师，随顺师故而奉施，</p>
<p>从此炽燃等侵害，当来亦令不出生。</p>
<p>于自誓句轨范师，以非可施妻与子，</p>
<p>及以自命常承事，况复变动诸财物。</p>
<p>是故无数俱胝劫，极难获得大觉位，</p>
<p>若有具足勤精进，亦于现生能赐予。</p>
<p>恒常守护自誓句，恒常供养诸如来，</p>
<p>亦恒奉献其上师，此与一切佛同等。</p>
<p>欲得无尽真实者，以其少分堪悦意，</p>
<p>变成至极殊胜者，若彼若此献上师，</p>
<p>若能于此恒施供，即是恒施一切佛，</p>
<p>此施名为福资粮，资粮令得胜悉地。</p>
<p>是故弟子应具足，悲舍戒忍诸功德，</p>
<p>轨范师与金刚持，不应观为有别异。</p>
<p>可畏等同坏塔罪，不应践踏上师影，</p>
<p>况复更所不应踏，若鞋若垫若乘等。</p>
<p>大觉慧者以欢心，精勤听受上师命，</p>
<p>若如理事无力能，其所不能婉言谢。</p>
<p>依师当得诸悉地，若增上生若安乐，</p>
<p>是故一切精勤者，不应违越上师命。</p>
<p>上师诸物如自命，上师所爱亦如师，</p>
<p>上师眷属如亲属，依于等住恒思维。</p>
<p>止憩床座或前行，或作束缚其顶髻，</p>
<p>置足于垫手置腰，上师面前皆不应。</p>
<p>上师安住或起立，不应偃卧或端坐，</p>
<p>恒常于彼诸事业，善巧兴作令圆满。</p>
<p>除遣口唾液沫等，伸展其足于坐垫，</p>
<p>往来经行或争论，上师面前皆不应，</p>
<p>摩擦支体或舞跃，歌咏伎乐皆不应。</p>
<p>加行众多杂言论，能闻近处不应作。</p>
<p>鞠躬从座而起立，当大恭敬而端坐，</p>
<p>黑夜渡水道可怖，得教令已能前行。</p>
<p>轨范所能现见前，具慧不应旋扭身，</p>
<p>不应以背倚柱等，不应牵曳其指节。</p>
<p>或濯其足或浴身，拂拭及与抚摩等，</p>
<p>皆应先行为作礼，礼已后当随所喜。</p>
<p>若当称说上师名，名后随行面前文。</p>
<p>为令所余起恭敬，故先称说胜敬词。</p>
<p>若于上师请教令，即应说云如命行，</p>
<p>双手合掌勿散乱，当善听受上师教。</p>
<p>发笑及与唾痰等，当善以手遮其口，</p>
<p>作所命事究竟已，当以柔顺语启白。</p>
<p>师前调顺面端坐，善护所著衣等相，</p>
<p>以膝着地而合掌，为求闻等三启白。</p>
<p>于作敬事一切行，其心应离于我慢，</p>
<p>惭羞怖畏善防护，住于初适嫁女相，</p>
<p>一切轻佻等所作，开演师前应远离，</p>
<p>所余类此诸所行，自内观察应遣除。</p>
<p>善住中围及护摩，摄收弟子及讲说，</p>
<p>其处若与师同住，未得许可不应作。</p>
<p>若开眼等随所得，一切皆当献上师，</p>
<p>师与所献取受已，有所余者随所喜。</p>
<p>上师弟子非弟子，弟子亦非上师前，</p>
<p>随行所有诸敬事，及作礼等当屏退。</p>
<p>随于轨范有所献，或轨范师有所赐，</p>
<p>具慧于彼应鞠躬，以其二手而持取。</p>
<p>能以正念无忘失，于自遍行皆精进，</p>
<p>同法违越自所行，以欢喜心相劝阻。</p>
<p>有病恭敬师事业，亦未得师赐许可，</p>
<p>于诸遮制虽现行，具善心故不成罪。</p>
<p>此中多说何所用，令师欢悦所应作，</p>
<p>令师不悦皆远离，于彼于此当精进。</p>
<p>悉地随顺轨范师，大金刚持所亲说。</p>
<p>既晓了已以诸事，一切为令上师悦。</p>
<p>意乐清净诸弟子，已正皈依于三宝，</p>
<p>随顺上师而转者，便应施与令记诵。</p>
<p>此乃施与咒乘等，令得成为正法器，</p>
<p>一十有四根本堕，正所应诵及受持。</p>
<p>如是弟子随师转，生无余利无过患，</p>
<p>集此我积无边善，愿诸有情速成佛。</p>
</div>
</body></html>