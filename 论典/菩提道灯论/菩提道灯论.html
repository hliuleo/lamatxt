<html><body>
<div class="title">
<p>菩提道灯论</p>
</div>
<div class="author">
<p>阿底峡尊者　著</p>
</div>
<div class="jisong">
<p>敬礼文殊师利菩萨！</p>
<p>敬礼三世一切佛，彼法以及诸僧众；</p>
<p>贤徒菩提光请故，当善阐明觉道灯。</p>
<p>由下中及上，应知有三士；</p>
<p>为明彼特征，当书各差别。</p>
<p>任凭何方便，唯于生死乐，</p>
<p>求自利益者，知其为下士。</p>
<p>背弃三有乐，遮止诸恶业，</p>
<p>但求自寂灭，彼名为中士。</p>
<p>若因自心苦，而欲尽消除，</p>
<p>他人一切苦，彼是上士夫。</p>
<p>于诸胜有情，求大菩提者，</p>
<p>当说诸师长，所示正方便。</p>
<p>对佛画像等，佛塔正法前，</p>
<p>以花香诸物，作丰盛供养，</p>
<p>亦行普贤行，所说七支供；</p>
<p>以至菩提藏，不退转之心，</p>
<p>净信三宝尊，双膝著于地，</p>
<p>恭敬合掌已，先三遍皈依。</p>
<p>次于诸有情，先起慈心观，</p>
<p>生三恶趣等，及死殁诸苦，</p>
<p>所有诸众生，为苦所苦恼。</p>
<p>欲度脱众生，出苦及苦因，</p>
<p>当发菩提心，立誓永不退。</p>
<p>如是发愿心，所生诸功德，</p>
<p>如华严经中，弥勒广宣说。</p>
<p>读彼经或从师闻，了知正等菩提心，</p>
<p>功德无边为因缘，如是一再发其心。</p>
<p>勇施问经等，广说此福德，</p>
<p>摘彼唯三颂，今且录于此，</p>
<p>菩提心福德，其中若有色，</p>
<p>充满虚空界，福犹多于彼。</p>
<p>若人以珍宝，遍满恒沙数，</p>
<p>一切佛世界，供世间怙主；</p>
<p>若有人合掌，心敬大菩提，</p>
<p>此供更殊胜，其福无边际。</p>
<p>既发菩提愿心已，应多努力令遍增，</p>
<p>为于他生能忆念，应当遍护诸学处。</p>
<p>除行心体诸律仪，非能增长正愿心，</p>
<p>由欲增长菩提愿，故当勉力受此戒。</p>
<p>恒具余七种，别解脱戒者，</p>
<p>乃有菩萨戒，善根非余有。</p>
<p>如来所宣说，七别解脱中，</p>
<p>梵行第一者，即比丘律仪。</p>
<p>当以菩萨地，戒品所说轨，</p>
<p>从具德相师，受菩萨律仪，</p>
<p>善巧律仪轨，自安住律仪，</p>
<p>堪传律具悲，当知是良师。</p>
<p>努力寻求已，若未得良师，</p>
<p>当解说其余，受律仪轨则。</p>
<p>如妙祥庄严，佛土经所说，</p>
<p>昔日妙吉祥，作虚空王时，</p>
<p>所发菩提心，此处当详述：</p>
<p>我于依怙前，发正等觉心；</p>
<p>筵众生为宾，解除彼贫乏。</p>
<p>从今至证得，无上胜菩提，</p>
<p>不起忿害心、悭吝与嫉妒。</p>
<p>当修胜梵行，当断罪及欲，</p>
<p>欣喜戒律仪，常随诸佛学。</p>
<p>自不乐疾速，取证大菩提，</p>
<p>愿为一有情，住到最后际。</p>
<p>当清净无量，不思议佛土，</p>
<p>普令十方界，称扬我名号。</p>
<p>一切身语业，我皆令清净，</p>
<p>意业亦令净，不作诸恶业。</p>
<p>自身语意清净因，即住行心体律仪，</p>
<p>善习三种戒学已，将极恭敬三戒学。</p>
<p>故勤习圆满，菩萨诸净戒，</p>
<p>当悉能圆满，大菩提资粮。</p>
<p>一切佛共许：圆满福智性，</p>
<p>二种资粮因，是引发神通。</p>
<p>如鸟未长翼，不能空中飞；</p>
<p>如是离通力，不能利有情。</p>
<p>具通者一日，所修诸福德，</p>
<p>诸离神通者，百生不能集。</p>
<p>欲速能圆满，菩提资粮者，</p>
<p>勤修成神通，非以懈怠得。</p>
<p>若未修成止，不能起神通，</p>
<p>为成就止故，应再三策励。</p>
<p>止支若失坏，纵然奋力修，</p>
<p>历经数千载，三昧终不成。</p>
<p>故当善安住，定资粮品中，</p>
<p>所说诸支分；于随一所缘，</p>
<p>意安住于善。</p>
<p>若成瑜伽止，神通亦当成。</p>
<p>离慧度瑜伽，不能尽诸障。</p>
<p>为彻底断除，烦恼所知障，</p>
<p>故应具方便，修慧度瑜伽。</p>
<p>智慧离方便，方便离智慧，</p>
<p>俱说为缚故，二俱不应舍。</p>
<p>何慧何方便？为除诸疑故，</p>
<p>当明诸方便，及智慧差别。</p>
<p>除慧波罗蜜，其余施度等，</p>
<p>一切善资粮，佛说为方便。</p>
<p>由修方便力，自善修慧者，</p>
<p>彼速证菩提，非单修无我。</p>
<p>了达蕴界处，皆悉无有生，</p>
<p>知其自性空，说名为智慧。</p>
<p>有则生非理，无亦如空花，</p>
<p>二俱犯俱过，故俱亦不生。</p>
<p>法不从自生，非从他及共，</p>
<p>非从无因故；由体无自性。</p>
<p>又以一及多，观察一切法，</p>
<p>其体不可得，故定无自性。</p>
<p>空性七十理、中论等皆说：</p>
<p>成立一切法，自性之空性。</p>
<p>因恐文太繁，于此不广陈，</p>
<p>仅就已成宗，为修故精说。</p>
<p>故所有诸法，自性不可得，</p>
<p>凡修习无我，即是修真性。</p>
<p>慧不见诸法，有任何自性，</p>
<p>说慧如是理；当无别修彼。</p>
<p>分别生三有，其性为分别，</p>
<p>故断诸分别，是最胜涅槃。</p>
<p>如是佛亦说：</p>
<p>分别大无明，能堕生死海，</p>
<p>住无分别定，无别明如空。</p>
<p>入无分别陀罗尼亦云：</p>
<p>佛子于此法，若思无分别，</p>
<p>越分别险阻，渐得无分别。</p>
<p>由圣教正理，定解一切法，</p>
<p>无生无性已，当修无分别。</p>
<p>如是修真性，渐得暖等已，</p>
<p>当极喜等地，佛菩提非遥。</p>
<p>若欲由咒力，所成息增等，</p>
<p>及修宝瓶等，八大悉地力，</p>
<p>顺利得圆满，大菩提资粮，</p>
<p>及欲乐修习，事行等续部，</p>
<p>所说诸密咒；</p>
<p>为求师长灌顶故，当以承事施宝等，</p>
<p>依教奉行等诸事，使贤善师心欢喜。</p>
<p>由于良师心喜故，圆满传授师灌顶，</p>
<p>清净诸罪为体性，即成修悉地善根。</p>
<p>初佛大续中，极力遮止故，</p>
<p>梵行者勿受，密与慧灌顶。</p>
<p>若持彼灌顶，住难行梵行，</p>
<p>违犯所遮故，坏彼难行律。</p>
<p>彼持禁戒者，将生他胜罪，</p>
<p>且定堕恶趣，故亦无成就。</p>
<p>欲闻说诸续，火供祠祀等，</p>
<p>得师灌顶者；知真者无过。</p>
<p>上座燃灯吉祥见，经等法中所说教，</p>
<p>经由菩提光启请，已略说明菩提道。</p>
</div>
<p>大阿阇黎吉祥·燃灯智所造《菩提道灯》竟。</p>
<p>此论造于象雄托铃寺，由这位印度大学者本人以及主校译师善慧共同翻译审校。</p>
</body></html>