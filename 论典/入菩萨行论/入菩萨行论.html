<html><body>
<div class="title">
<p>入菩萨行论</p>
</div>
<div class="author">
<p>寂天菩萨 造</p>
</div>
<div class="jisong">
<p>梵语：菩提萨埵渣呀阿巴达绕</p>
<p>汉语：入菩萨行论</p>
<p>敬礼一切佛菩萨！</p>
</div>
<div class="jisong center">
<p>善逝法身佛子伴，及诸应敬我悉礼。</p>
<p>今当依教略宣说，趋入佛子律仪法。</p>
<p>此论未宣昔所无，诗韵吾亦不善巧，</p>
<p>是故未敢言利他，为修自心撰此论。</p>
<p>循此修习善法故，吾信亦得暂增长，</p>
<p>善缘等我诸学人，若得见此容获益。</p>
</div>
<p class="subtitle center">第一品 菩提心利益</p>
<div class="jisong">
<p>暇满人生极难得，既得能办人生利，</p>
<p>倘若今生利未办，后世怎得此圆满。</p>
<p>犹如乌云暗夜中，刹那闪电极明亮，</p>
<p>如是因佛威德力，世人暂萌修福意。</p>
<p>以是善行恒微弱，罪恶力大极难挡，</p>
<p>舍此圆满菩提心，何有余善能胜彼。</p>
<p>佛于多劫深思维，见此觉心最饶益，</p>
<p>无量众生依于此，顺利能获最胜乐。</p>
<p>欲灭三有百般苦，及除有情众不安，</p>
<p>欲享百种快乐者，恒常莫舍菩提心。</p>
<p>生死狱系苦有情，若生刹那菩提心，</p>
<p>即刻得名诸佛子，世间人天应礼敬。</p>
<p>犹如最胜冶金料，垢身得此将转成，</p>
<p>无价之宝佛陀身，故应坚持菩提心。</p>
<p>众生导师以慧观，彻见彼心极珍贵，</p>
<p>诸欲出离三界者，宜善坚持菩提心。</p>
<p>其余善行如芭蕉，果实生已终枯槁，</p>
<p>菩提心树恒生果，非仅不尽反增茂。</p>
<p>如人虽犯极重罪，然依勇士得除畏，</p>
<p>若有速令解脱者，畏罪之人何不依。</p>
<p>菩提心如末劫火，刹那能毁诸重罪。</p>
<p>智者弥勒谕善财，彼心利益无限量。</p>
<p>略摄菩提心，当知有二种，</p>
<p>愿求菩提心，趣行菩提心。</p>
<p>如人尽了知，欲行正行别，</p>
<p>如是智者知：二心次第别。</p>
<p>愿心于生死，虽生广大果，</p>
<p>犹不如行心，相续增福德。</p>
<p>何时为度尽，无边众有情，</p>
<p>立志不退转，受持此行心，</p>
<p>即自彼时起，纵眠或放逸，</p>
<p>福德相续生，量多等虚空。</p>
<p>为信小乘者，妙臂问经中，</p>
<p>如来自宣说，其益极应理。</p>
<p>若令思疗愈，有情诸头疾，</p>
<p>具此饶益心，获福无穷尽，</p>
<p>况欲除有情，无量不安乐，</p>
<p>乃至欲成就，有情无量德。</p>
<p>是父抑或母，谁具此心耶？</p>
<p>是仙或天人，梵天有此耶？</p>
<p>彼等为自利，尚且未梦及，</p>
<p>况为他有情，生此饶益心？</p>
<p>他人为自利，尚且未能发，</p>
<p>珍贵此愿心，能生诚稀有！</p>
<p>珍贵菩提心，众生安乐因，</p>
<p>除苦妙甘霖，其福何能量？</p>
<p>仅思利众生，福胜供诸佛，</p>
<p>何况勤精进，利乐诸有情。</p>
<p>众生欲除苦，反行痛苦因，</p>
<p>愚人虽求乐，毁乐如灭仇。</p>
<p>于诸乏乐者，多苦诸众生，</p>
<p>足以众安乐，断彼一切苦。</p>
<p>更复尽其痴，宁有等此善！</p>
<p>安得似此友！岂有如此福！</p>
<p>若人酬恩施，尚且应称赞，</p>
<p>何况未受托，菩萨自乐为。</p>
<p>偶备微劣食，嗟施少众生，</p>
<p>令得半日饱，人敬为善士，</p>
<p>何况恒施予，无边有情众，</p>
<p>善逝无上乐，满彼一切愿。</p>
<p>博施诸佛子，若人生恶心，</p>
<p>佛言彼堕狱，长如心数劫。</p>
<p>若人生净信，得果较前胜。</p>
<p>佛子虽逢难，善增罪不生。</p>
<p>何人生此心，我礼彼人身，</p>
<p>加害结乐缘，皈依乐源尊。</p>
</div>
<p class="subtitle center">第二品 忏悔罪业</p>
<div class="jisong">
<p>为持珍宝心，我今供如来，</p>
<p>无垢妙法宝，佛子功德海。</p>
<p>鲜花与珍果，种种诸良药，</p>
<p>世间珍宝物，悦意澄净水。</p>
<p>巍巍珍宝山，静谧宜人林，</p>
<p>花严妙宝树，珍果垂枝树。</p>
<p>世间妙芳香，如意妙宝树，</p>
<p>自生诸庄稼，及余诸珍饰，</p>
<p>莲花诸湖泊，悦吟美天鹅。</p>
<p>浩瀚虚空界，一切无主物，</p>
<p>意缘敬奉献，牟尼诸佛子，</p>
<p>祈请胜福田，悲愍纳吾供。</p>
<p>福薄我贫穷，无余堪供财，</p>
<p>祈求慈怙主，利我受此供。</p>
<p>愿以吾身心，恒献佛佛子，</p>
<p>恳请哀纳受，我愿为尊仆。</p>
<p>尊既慈摄护，利生无怯顾，</p>
<p>远罪净身心，誓断诸恶业！</p>
<p>馥郁一净室，晶地亮莹莹，</p>
<p>宝柱生悦意，珠盖频闪烁。</p>
<p>备诸珍宝瓶，盛满妙香水，</p>
<p>洋溢美歌乐，请佛佛子浴。</p>
<p>香熏极洁净，浴巾拭其身。</p>
<p>拭已复献上，香极妙色衣。</p>
<p>亦以细柔服，最胜庄严物，</p>
<p>庄严普贤尊，文殊观自在。</p>
<p>香遍三千界，妙香涂敷彼，</p>
<p>犹如纯炼金，发光诸佛身。</p>
<p>于诸胜供处，供以香莲花，</p>
<p>曼陀青莲花，及诸妙花鬘。</p>
<p>亦献最胜香，香溢结香云。</p>
<p>复献诸神馐，种种妙饮食。</p>
<p>亦献金莲花，齐列珍宝灯。</p>
<p>香敷地面上，散布悦意花。</p>
<p>广厦扬赞歌，悬珠耀光泽，</p>
<p>严空无量饰，亦献大悲主。</p>
<p>金柄撑宝伞，周边缀美饰，</p>
<p>形妙极庄严，亦展献诸佛。</p>
<p>别此亦献供，悦耳美歌乐，</p>
<p>愿息有情苦，乐云常住留。</p>
<p>惟愿珍宝花，如雨续降淋，</p>
<p>一切妙法宝，灵塔佛身前。</p>
<p>犹如妙吉祥，昔日供诸佛，</p>
<p>吾亦如是供，如来诸佛子。</p>
<p>我以海潮音，赞佛功德海，</p>
<p>愿妙赞歌云，飘临彼等前。</p>
<p>化身微尘数，匍伏我顶礼，</p>
<p>三世一切佛，正法最胜僧，</p>
<p>敬礼佛灵塔，菩提心根本，</p>
<p>亦礼戒胜者，堪布阿阇黎。</p>
<p>乃至菩提果，皈依诸佛陀，</p>
<p>亦依正法宝，菩萨诸圣众。</p>
<p>我于十方佛，及具菩提心，</p>
<p>大悲诸圣众，合掌如是白：</p>
<p>无始轮回起，此世或他生，</p>
<p>无知犯诸罪，或劝他作恶，</p>
<p>或因痴所牵，随喜彼所为，</p>
<p>见此罪过已，对佛诚忏悔。</p>
<p>惑催身语意，于三宝父母，</p>
<p>师长或余人，造作诸伤害。</p>
<p>因昔犯众过，今成有罪人，</p>
<p>一切难恕罪，佛前悉忏悔。</p>
<p>罪业未净前，吾身或先亡，</p>
<p>云何脱此罪，故祈速救护！</p>
<p>死神不足信，不待罪净否，</p>
<p>无论病未病，寿暂不可恃。</p>
<p>因吾不了知，死时舍一切，</p>
<p>故为亲与仇，造种种罪业。</p>
<p>仇敌化虚无，诸亲亦烟灭，</p>
<p>吾身必死亡，一切终归无。</p>
<p>人生如梦幻，无论何事物，</p>
<p>受已成念境，往事不复见。</p>
<p>复次于此生，亲仇半已逝，</p>
<p>造罪苦果报，点滴候在前。</p>
<p>因吾不甚解：命终如是骤，</p>
<p>故起贪嗔痴，造作诸恶业。</p>
<p>昼夜不暂留，此生恒衰减，</p>
<p>额外无复增，吾命岂不亡？</p>
<p>临终弥留际，众亲虽围绕，</p>
<p>命绝诸苦痛，唯吾一人受。</p>
<p>魔使来执时，亲朋有何益？</p>
<p>唯福能救护，然我未曾修。</p>
<p>放逸我未知：死亡如是怖，</p>
<p>故为无常身，亲造诸多罪。</p>
<p>若今赴刑场，罪犯犹惊怖，</p>
<p>口干眼凸出，形貌异故昔。</p>
<p>何况形恐怖，魔使所执持，</p>
<p>大怖忧苦缠，苦极不待言。</p>
<p>谁能救护我，离此大怖畏，</p>
<p>睁大凸怖眼，四方寻救护，</p>
<p>四方遍寻觅，无依心懊丧，</p>
<p>彼处若无依，惶惶何所从？</p>
<p>佛为众怙主，慈悲勤护生，</p>
<p>力能除众惧，故我今皈依。</p>
<p>如是亦皈依，能除轮回怖，</p>
<p>我佛所悟法，及菩萨圣众。</p>
<p>因怖惊颤栗，将身奉普贤，</p>
<p>亦复以此身，敬献文殊尊。</p>
<p>哀号力呼求，不昧大悲行，</p>
<p>慈尊观世音，救赎罪人我！</p>
<p>复于虚空藏，及地藏王等，</p>
<p>一切大悲尊，由衷祈救护。</p>
<p>皈依金刚手，怀嗔阎魔使，</p>
<p>见彼心畏惧，四方速逃逸。</p>
<p>昔违尊圣教，今生大忧惧。</p>
<p>愿以皈命尊，求速除怖畏！</p>
<p>若惧寻常疾，尚须遵医嘱，</p>
<p>何况贪等患，百罪恒缠身。</p>
<p>一嗔若能毁，赡部一切人，</p>
<p>疗惑诸药方，遍寻若不得。</p>
<p>医王一切智，拔苦诸圣教，</p>
<p>知已若不行，痴极应诃责。</p>
<p>若遇寻常险，犹须慎防护，</p>
<p>况堕千由旬，长劫险难处。</p>
<p>若思今不死，安逸此非理，</p>
<p>吾生终归尽，死期必降临。</p>
<p>谁赐我无惧？云何定脱苦？</p>
<p>倘若必死亡，为何今安逸？</p>
<p>除忆昔经历，今吾复何余？</p>
<p>然因执著彼，屡违上师教。</p>
<p>此生若须舍，亲友亦如是，</p>
<p>独行无定所，何须结亲仇？</p>
<p>不善生诸苦，云何得脱除？</p>
<p>故吾当一心，日夜思除苦。</p>
<p>吾因无明痴，犯诸自性罪，</p>
<p>或佛所制罪，如是众过罪，</p>
<p>合掌怙主前，以畏罪苦心，</p>
<p>再三礼诸佛，忏除一切罪。</p>
<p>诸佛祈宽恕，往昔所造罪，</p>
<p>此既非善行，尔后誓不为！</p>
</div>
<p class="subtitle center">第三品 受持菩提心</p>
<div class="jisong">
<p>欣乐而随喜，一切众有情，</p>
<p>息苦诸善行，得乐诸福报。</p>
<p>随喜积善行：彼为菩提因。</p>
<p>随喜众有情：实脱轮回苦。</p>
<p>随喜佛菩提，佛子地诸果。</p>
<p>亦复乐随喜：能与有情乐，</p>
<p>发心福善海，及诸饶益行。</p>
<p>我于十方佛，合掌诚祈请，</p>
<p>为苦惑迷众，燃亮正法灯。</p>
<p>知佛欲涅槃，合掌速祈请，</p>
<p>住世无量劫，莫遗世间迷。</p>
<p>如是诸观行，所积一切善，</p>
<p>以彼愿消除，有情一切苦。</p>
<p>乃至众生疾，尚未疗愈前，</p>
<p>愿为医与药，并作看护士。</p>
<p>盼天降食雨，解除饥渴难，</p>
<p>于彼灾荒劫，愿成充饥食。</p>
<p>为济贫困者，愿成无尽藏，</p>
<p>愿诸资生物，悉现彼等前。</p>
<p>为利有情故，不吝尽施舍，</p>
<p>身及诸受用，三世一切善。</p>
<p>舍尽则脱苦，吾心成涅槃，</p>
<p>死时既须舍，何若生尽施。</p>
<p>吾既将此身，随顺施有情，</p>
<p>一任彼欢喜，恒常打骂杀。</p>
<p>纵人戏我身，侵侮并讥讽，</p>
<p>吾身既已施，云何复珍惜？</p>
<p>一切无害业，令身尽顺受。</p>
<p>愿彼见我者，悉获众利益。</p>
<p>若人因见我，生起信憎心，</p>
<p>愿彼恒成为，成办众利因。</p>
<p>愿彼毁我者，及余害我者，</p>
<p>乃至辱我者，皆具菩提缘。</p>
<p>路人无怙依，愿为彼引导，</p>
<p>并作渡者舟，船筏与桥梁。</p>
<p>求岛即成岛，欲灯化为灯，</p>
<p>觅床变作床，凡需仆从者，</p>
<p>我愿成彼仆。</p>
<p>愿成如意牛，妙瓶如意宝，</p>
<p>明咒及灵药，如意诸宝树。</p>
<p>如空及四大，愿我恒成为，</p>
<p>无量众有情，资生大根本。</p>
<p>迨至尽空际，有情种种界，</p>
<p>殊途悉涅槃，愿成资生因。</p>
<p>如昔诸善逝，先发菩提心，</p>
<p>复此循序住，菩萨诸学处。</p>
<p>如是为利生，我发菩提心，</p>
<p>复于诸学处，次第勤修学。</p>
<p>智者如是持，清净觉心已，</p>
<p>复为增长故，如是赞发心。</p>
<p>今生吾获福，善得此人身，</p>
<p>复生佛家族，今成如来子。</p>
<p>尔后我当为，宜乎佛族业，</p>
<p>慎莫染污此，无垢尊贵种。</p>
<p>犹如目盲人，废聚获至宝，</p>
<p>生此菩提心，如是我何幸！</p>
<p>灭死胜甘露，即此菩提心，</p>
<p>除贫无尽藏，即此菩提心，</p>
<p>疗疾最胜药，亦此菩提心。</p>
<p>彼为泊世途，众生休憩树，</p>
<p>复是出苦桥，度众离恶趣。</p>
<p>彼是除恼热，东升心明月。</p>
<p>复是璀璨日，能驱无知霾。</p>
<p>是拌正法乳，所出妙醍醐。</p>
<p>于诸漂泊客，欲享福乐者，</p>
<p>此心能足彼，令住最胜乐。</p>
<p>今于怙主前，筵众为上宾，</p>
<p>宴飨成佛乐，普愿皆欢喜。</p>
</div>
<p class="subtitle center">第四品 不放逸</p>
<div class="jisong">
<p>佛子既如是，坚持菩提心，</p>
<p>恒勤勿懈怠，莫违诸学处。</p>
<p>遇事不慎思，率尔未经意，</p>
<p>纵已誓成办，后宜思取舍。</p>
<p>诸佛及佛子，大慧所观察，</p>
<p>吾亦屡思择，云何舍誓戒？</p>
<p>若誓利众生，而不勤践履，</p>
<p>则为欺有情，来生何所似？</p>
<p>意若思布施，微少凡常物，</p>
<p>因悭未施予，经说堕饿鬼。</p>
<p>况请众生赴，无上安乐宴，</p>
<p>后反欺众生，云何生善趣？</p>
<p>有人舍觉心，却办解脱果，</p>
<p>彼业不可思，知唯一切智。</p>
<p>菩萨戒堕中，此罪最严重，</p>
<p>因彼心若生，将损众生利。</p>
<p>虽仅一刹那，障碍此福德，</p>
<p>因损有情利，恶趣报无边。</p>
<p>毁一有情乐，自身且遭损，</p>
<p>况毁尽空际，有情众安乐。</p>
<p>故杂罪堕力，菩提心力者，</p>
<p>升沉轮回故，登地久蹉跎。</p>
<p>故如所立誓，我当恭敬行，</p>
<p>今后若不勉，定当趋下流。</p>
<p>饶益众有情，无量佛已逝，</p>
<p>然我因昔过，未得佛化育。</p>
<p>若今依旧犯，如是将反复，</p>
<p>恶趣中领受，病缚剖割苦。</p>
<p>如值佛出世，为人信佛法，</p>
<p>宜修善稀有，何日复得此？</p>
<p>纵似今无病，足食无损伤，</p>
<p>然寿刹那欺，身犹须臾质。</p>
<p>凭吾此行素，复难得人身，</p>
<p>若不得人身，徒恶乏善行。</p>
<p>如具行善缘，而我未为善，</p>
<p>恶趣众苦愚，彼时复何为？</p>
<p>既未行诸善，复集众恶业，</p>
<p>纵历一亿劫，不闻善趣名。</p>
<p>是故世尊说，人身极难得，</p>
<p>如海中盲龟，颈入轭木孔。</p>
<p>刹那造重罪，历劫住无间，</p>
<p>何况无始罪，积重失善趣。</p>
<p>然仅受彼报，苦犹不得脱，</p>
<p>因受恶报时，复生余多罪。</p>
<p>既得此闲暇，若我不修善，</p>
<p>自欺莫胜此，亦无过此愚。</p>
<p>若我已解此，因痴复怠惰，</p>
<p>则于临终时，定生大忧苦。</p>
<p>难忍地狱火，长久烧身时，</p>
<p>悔火亦炙燃，吾心必痛苦。</p>
<p>难得此益身，今既侥幸得，</p>
<p>亦复具智慧，若仍堕地狱，</p>
<p>则如咒所惑，令我心失迷。</p>
<p>惑患无所知，何蛊藏心耶？</p>
<p>嗔贪等诸敌，无手也无足，</p>
<p>非勇非精明，役我怎如奴？</p>
<p>惑住我心中，任意伤害我，</p>
<p>犹忍不嗔彼，非当应呵责。</p>
<p>纵使天非天，齐来敌对我，</p>
<p>然彼也不能，掷我入无间。</p>
<p>强力烦恼敌，掷我入狱火，</p>
<p>须弥若遇之，灰烬亦无余。</p>
<p>吾心烦恼敌，长住无尽期，</p>
<p>其余世间敌，命不如是久。</p>
<p>若我顺侍敌，敌或利乐我，</p>
<p>若随诸烦恼，徒遭伤害苦。</p>
<p>无始相续敌，孽祸唯一因，</p>
<p>若久住我心，生死怎无惧？</p>
<p>生死牢狱卒，地狱刽子手，</p>
<p>若皆住我心，安乐何能有？</p>
<p>乃至吾未能，亲灭此惑敌，</p>
<p>尽吾此一生，不应舍精进。</p>
<p>于他微小害，尚起嗔恼心，</p>
<p>是故未灭彼，壮士不成眠。</p>
<p>列阵激战场，奋力欲灭除，</p>
<p>终必自老死，生诸苦恼敌，</p>
<p>仅此尚不顾，箭矛著身苦，</p>
<p>未达目的已，不向后逃逸。</p>
<p>况吾正精进，决志欲灭尽，</p>
<p>恒为痛苦因，自然烦恼敌。</p>
<p>故今虽遭致，百般诸痛苦，</p>
<p>然终不应当，丧志生懈怠。</p>
<p>将士为微利，赴战遭敌伤，</p>
<p>战归炫身伤，犹如配勋章。</p>
<p>吾今为大利，修行勤精进，</p>
<p>所生暂时苦，云何能害我？</p>
<p>渔夫与屠户，农牧等凡俗，</p>
<p>唯念己自身，求活维生计，</p>
<p>犹忍寒与热，疲困诸艰辛。</p>
<p>我今为众乐，云何不稍忍？</p>
<p>虽曾立此誓，欲于十方际，</p>
<p>度众出烦恼，然我未离惑。</p>
<p>出言不量力，云何非颠狂？</p>
<p>故于灭烦恼，应恒不退怯。</p>
<p>吾应乐修断，怀恨与彼战，</p>
<p>似嗔烦恼心，唯能灭烦恼。</p>
<p>吾宁被烧杀，或遭断头苦，</p>
<p>然心终不屈，顺就烦恼敌。</p>
<p>常敌受驱逐，仍可据他乡，</p>
<p>力足旋复返，惑贼不如是。</p>
<p>惑为慧眼断，逐已何所住？</p>
<p>云何返害我，然我乏精进。</p>
<p>惑非住外境，非住根身间，</p>
<p>亦非其他处，云何害众生？</p>
<p>惑幻心莫惧，为智应精进。</p>
<p>何苦于地狱，无义受伤害？</p>
<p>思已当尽力，圆满诸学处，</p>
<p>若不遵医嘱，病患何能愈？</p>
</div>
<p class="subtitle center">第五品 正知正念</p>
<div class="jisong">
<p>欲护学处者，策励当护心，</p>
<p>若不护此心，不能护学处。</p>
<p>若纵狂象心，受难无间狱，</p>
<p>未驯大狂象，为患不及此。</p>
<p>若以正念索，紧拴心狂象，</p>
<p>怖畏尽消除，福善悉获至。</p>
<p>虎狮大象熊，蛇及一切敌，</p>
<p>有情地狱卒，恶神并罗刹，</p>
<p>唯由系此心，即摄彼一切，</p>
<p>调伏此一心，一切皆驯服。</p>
<p>实语者佛言：一切诸怖畏，</p>
<p>无量众苦痛，皆从心所生。</p>
<p>有情狱兵器，何人故意造？</p>
<p>谁制烧铁地？女众从何出？</p>
<p>佛说彼一切，皆由恶心造，</p>
<p>是故三界中，恐怖莫甚心。</p>
<p>若除众生贫，始圆施度者，</p>
<p>今犹见饥贫，昔佛云何成？</p>
<p>身财及果德，舍予众生心，</p>
<p>经说施度圆，故施唯依心。</p>
<p>遣鱼至何方，始得不遭伤？</p>
<p>获断恶之心，说为戒度圆。</p>
<p>顽者如虚空，岂能尽制彼？</p>
<p>若息此嗔心，则同灭众敌。</p>
<p>何需足量革，尽覆此大地，</p>
<p>片革垫靴底，即同覆大地。</p>
<p>如是吾不克，尽制诸外敌，</p>
<p>唯应伏此心，何劳制其余？</p>
<p>生一明定心，亦得梵天果，</p>
<p>身口善纵勤，心弱难成就。</p>
<p>虽久习念诵，及余众苦行，</p>
<p>然心散它处，佛说彼无益。</p>
<p>若不知此心，奥秘法中尊，</p>
<p>求乐或避苦，无义终漂泊。</p>
<p>故吾当善持，善护此道心，</p>
<p>除此护心戒，何劳戒其余？</p>
<p>如处乱众中，人皆惧护疮，</p>
<p>置身恶人群，常护此心伤。</p>
<p>若惧小疮痛，犹慎护疮伤，</p>
<p>畏山夹毁者，何不护心伤？</p>
<p>若持此行为，纵住恶人群，</p>
<p>抑处女人窝，勤律士不毁。</p>
<p>吾宁失利养，资身众活计，</p>
<p>亦宁失余善，终不损此心。</p>
<p>合掌诚劝请，欲护自心者，</p>
<p>致力恒守护，正念与正知。</p>
<p>身疾所困者，无力为诸业，</p>
<p>如是惑扰心，无力成善业。</p>
<p>心无正知者，闻思修所得，</p>
<p>如漏瓶中水，不复住正念。</p>
<p>纵信复多闻，数数勤精进，</p>
<p>然因无正知，终染犯堕垢。</p>
<p>惑贼不正知，尾随念失后，</p>
<p>盗昔所聚福，令堕诸恶趣。</p>
<p>此群烦恼贼，寻隙欲打劫，</p>
<p>得便夺善财，复毁善趣命。</p>
<p>故终不稍纵，正念离意门，</p>
<p>离则思诸患，复住于正念。</p>
<p>恒随上师尊，堪布赐开示，</p>
<p>畏敬有缘者，恒易生正念。</p>
<p>佛及菩萨众，无碍见一切，</p>
<p>故吾诸言行，必现彼等前。</p>
<p>如是思维已，则生惭敬畏。</p>
<p>循此复极易，殷殷随念佛。</p>
<p>为护心意门，安住正念已，</p>
<p>正知即随临，逝者亦复返。</p>
<p>心意初生际，知其有过已，</p>
<p>即时当稳重，坚持住如树。</p>
<p>吾终不应当，无义散漫望，</p>
<p>决志当恒常，垂眼向下看。</p>
<p>苏息吾眼故，偶宜顾四方，</p>
<p>若见有人至，正视道善来。</p>
<p>为察道途险，四处频观望，</p>
<p>憩时宜回顾，背面细检索。</p>
<p>前后视察已，续行或折返，</p>
<p>故于一切时，应视所需行。</p>
<p>欲身如是住，安妥威仪已，</p>
<p>时时应细察，此身云何住。</p>
<p>尽力遍观察，此若狂象心，</p>
<p>紧系念法柱，已拴未失否？</p>
<p>精进习定者，刹那勿弛散，</p>
<p>念念恒伺察，吾意何所之？</p>
<p>危难喜庆时，心散亦应安，</p>
<p>经说行施时，可舍微细戒。</p>
<p>思已欲为时，莫更思他事，</p>
<p>心志应专一，且先成办彼。</p>
<p>如是事皆成，否则俱不成。</p>
<p>随眠不正知，由是不增盛。</p>
<p>无义众闲谈，诸多赏心剧，</p>
<p>临彼境界时，当断意贪着。</p>
<p>无义掘挖割，于地绘图时，</p>
<p>当忆如来教，惧罪舍彼行。</p>
<p>若身欲移动，或口欲出言，</p>
<p>应先观自心，安稳如理行。</p>
<p>吾意正生贪，或欲嗔恨时，</p>
<p>言行应暂止，如树安稳住。</p>
<p>掉举与讽刺，傲慢或骄矜，</p>
<p>或欲评论他，或思伪与诈，</p>
<p>或思勤自赞，或欲诋毁他，</p>
<p>粗言并离间，如树应安住。</p>
<p>或思名利敬，若欲差仆役，</p>
<p>若欲人侍奉，如树应安住。</p>
<p>欲削弃他利，或欲图己利，</p>
<p>因是欲语时，如树应安住。</p>
<p>不耐懒与惧，无耻言无义，</p>
<p>亲友爱若生，如树应安住。</p>
<p>应观此染污，好行无义心，</p>
<p>知已当对治，坚持守此意。</p>
<p>深信极肯定，坚稳恭有礼，</p>
<p>知惭畏因果，寂静勤予乐。</p>
<p>愚稚意不合，心且莫生厌，</p>
<p>彼乃惑所生，思已应怀慈。</p>
<p>为自及有情，利行不犯罪，</p>
<p>更以幻化观，恒常守此意。</p>
<p>吾当再三思，历劫得暇满，</p>
<p>故应持此心，不动如须弥。</p>
<p>秃鹰贪食肉，争夺扯我尸，</p>
<p>若汝不经意，云何今爱惜？</p>
<p>意汝于此身，何故执且护？</p>
<p>汝彼既各别，于汝何所需？</p>
<p>痴意汝云何，不护净树身，</p>
<p>何苦勤守护，腐朽臭皮囊？</p>
<p>首当以意观，析出表皮层，</p>
<p>次以智慧剑，剔肉离身骨。</p>
<p>复解诸骨骼，审观至于髓，</p>
<p>当自如是究，何处见精妙。</p>
<p>如是勤寻觅，若未见精妙，</p>
<p>何故犹贪着，爱护此垢身？</p>
<p>若垢不堪食，身血不宜饮，</p>
<p>肠胃不适吮，身复何所需？</p>
<p>贪身唯一因，为护狐鹫食。</p>
<p>故应惜此身，独为修诸善，</p>
<p>纵汝护如此，死神不留情，</p>
<p>夺已施鹫狗，届时复何如？</p>
<p>若仆不堪使，主不与衣食，</p>
<p>养身而它去，为何善养护？</p>
<p>即酬彼薪资，当令办吾利，</p>
<p>无益则于彼，一切不应与。</p>
<p>念身如舟楫，唯充去来依，</p>
<p>为办有情利，修成如意身。</p>
<p>自主己身心，恒常露笑颜，</p>
<p>平息怒纹眉，众友正实语。</p>
<p>移座勿随意，至发大音声，</p>
<p>开门勿粗暴，常喜寂静行。</p>
<p>水鸥猫盗贼，无声行隐蔽，</p>
<p>故成所欲事，能仁如是行。</p>
<p>宜善劝勉人，未请饶益语，</p>
<p>恭敬且顶戴，恒为众人徒。</p>
<p>一切妙隽语，皆赞为善说，</p>
<p>见人行福善，欢喜生赞叹。</p>
<p>暗称他人功，随和他人德，</p>
<p>闻人称己德，应忖自有无。</p>
<p>一切行为喜，此喜价难估，</p>
<p>故当依他德，安享随喜乐。</p>
<p>如是今无损，来世乐亦多，</p>
<p>反之因嗔苦，后世苦更增。</p>
<p>出言当称意，义明语相关，</p>
<p>悦意离贪嗔，柔和调适中。</p>
<p>眼见有情时，诚慈而视之，</p>
<p>念我依于彼，乃能成佛道。</p>
<p>恒依强欲乐，或依对治引，</p>
<p>以恩悲福田，成就大福善。</p>
<p>善巧具信已，即当常修善，</p>
<p>众善己应为，谁亦不仰仗。</p>
<p>施等波罗蜜，层层渐升进，</p>
<p>勿因小失大，大处思利他。</p>
<p>前理既已明，应勤饶益他，</p>
<p>慧远具悲者，佛亦开诸遮。</p>
<p>食当与堕者，无怙住戒者，</p>
<p>己食唯适量，三衣余尽施，</p>
<p>修行正法身，莫为小故伤，</p>
<p>行此众生愿，迅速得圆满。</p>
<p>悲愿未清净，不应施此身，</p>
<p>今生或他生，利大乃可舍。</p>
<p>无病而覆头，缠头或撑伞，</p>
<p>手持刀兵杖，不敬勿说法。</p>
<p>莫示无伴女，慧浅莫言深，</p>
<p>于诸浅深法，等敬渐修习。</p>
<p>于诸利根器，不应与浅法，</p>
<p>不应舍律行，经咒诳惑人。</p>
<p>牙木与唾涕，弃时应掩蔽，</p>
<p>用水及净地，不应弃屎尿。</p>
<p>食时莫满口，出声与咧嘴，</p>
<p>坐时勿伸足，双手莫揉搓。</p>
<p>车床幽隐处，莫会他人妇，</p>
<p>世间所不信，观询而舍弃。</p>
<p>单指莫示意，心当怀恭敬，</p>
<p>平伸右手掌，示路亦如是。</p>
<p>肩臂莫挥摆，示意以微动，</p>
<p>出声及弹指，否则易失仪。</p>
<p>睡如佛涅槃，应朝欲方卧，</p>
<p>正知并决志，觉已速起身。</p>
<p>菩萨诸行仪，经说无有尽，</p>
<p>然当尽己力，修持净心行。</p>
<p>昼夜当各三，诵读三聚经，</p>
<p>依佛菩提心，悔除堕罪余。</p>
<p>为自或为他，何时修何行，</p>
<p>佛说诸学处，皆当勤修习。</p>
<p>佛子不需学，毕竟皆无有，</p>
<p>善学若如是，福德焉不至？</p>
<p>直接或间接，所行唯利他，</p>
<p>为利诸有情，回向大菩提。</p>
<p>舍命亦不离，善巧大乘义，</p>
<p>安住净律仪，珍贵善知识。</p>
<p>应如吉祥生，修学侍师规。</p>
<p>此及余学处，阅经即能知，</p>
<p>经中学处广，故应阅经藏。</p>
<p>首当先阅览，虚空藏经部，</p>
<p>亦当勤阅读，学处总集论，</p>
<p>佛子恒修行，学集广说故。</p>
<p>或暂阅精简，一切经集论。</p>
<p>亦当偶披阅，龙树二论典。</p>
<p>经论所未遮，皆当勤修学。</p>
<p>为护世人心，知已即当行。</p>
<p>再三宜深观，身心诸状态，</p>
<p>仅此简言之，即护正知义。</p>
<p>法应恭谨行，徒说岂有益？</p>
<p>唯阅疗病方，疾患云何愈？</p>
</div>
<p class="subtitle center">第六品 安忍</p>
<div class="jisong">
<p>一嗔能摧毁，千劫所积聚，</p>
<p>施供善逝等，一切诸福善。</p>
<p>罪恶莫过嗔，难行莫胜忍，</p>
<p>故应以众理，努力修安忍。</p>
<p>若心执灼嗔，意即不寂静，</p>
<p>喜乐亦难生，烦躁不成眠。</p>
<p>纵人以利敬，恩施来依者，</p>
<p>施主若易嗔，反遭彼弑害。</p>
<p>嗔令亲友厌，虽施亦不依。</p>
<p>若心有嗔恚，安乐不久住，</p>
<p>嗔敌能招致，如上诸苦患。</p>
<p>精勤灭嗔者，享乐今后世。</p>
<p>强行我不欲，或挠吾所欲，</p>
<p>得此不乐食，嗔盛毁自己。</p>
<p>故当尽断除，嗔敌诸粮食，</p>
<p>此敌唯害我，更无他余事。</p>
<p>遭遇任何事，莫扰欢喜心，</p>
<p>忧恼不济事，反失诸善行。</p>
<p>若事尚可改，云何不欢喜，</p>
<p>若已不济事，忧恼有何益？</p>
<p>不欲我与友，历苦遭轻蔑，</p>
<p>闻受粗鄙语，于敌则相反。</p>
<p>乐因何其微，苦因极繁多。</p>
<p>无苦无出离，故心应坚忍。</p>
<p>苦行伽那巴，无端忍烧割，</p>
<p>吾今求解脱，何故反畏怯？</p>
<p>久习不成易，此事定非有，</p>
<p>渐习小害故，大难亦能忍。</p>
<p>蛇及蚊虻噬，饥渴等苦受，</p>
<p>乃至疥疮等，岂非见惯耶？</p>
<p>故于寒暑风，病缚捶打等，</p>
<p>不宜太娇弱，若娇反增苦。</p>
<p>有者见己血，反增其坚勇，</p>
<p>有人见他血，惊慌复闷绝，</p>
<p>此二大差别，悉由勇怯致。</p>
<p>故应轻害苦，莫为诸苦毁。</p>
<p>智者纵历苦，不乱心澄明。</p>
<p>奋战诸烦恼，虽生多害苦，</p>
<p>然应轻彼苦，力克嗔等敌，</p>
<p>制惑真勇士，余唯弑尸者。</p>
<p>苦害有诸德，厌离除骄慢。</p>
<p>悲愍生死众，羞恶乐行善。</p>
<p>不嗔胆病等，痛苦大渊薮，</p>
<p>云何嗔有情，彼皆缘所成。</p>
<p>如人不欲病，然病仍生起，</p>
<p>如是不欲恼，烦恼强涌现。</p>
<p>心虽不思嗔，而人自然嗔，</p>
<p>如是未思生，嗔恼犹自生。</p>
<p>所有众过失，种种诸罪恶，</p>
<p>彼皆缘所生，全然非自力。</p>
<p>彼等众缘聚，不思将生嗔，</p>
<p>所生诸嗔恼，亦无己生想。</p>
<p>纵许有主物，施设所谓我，</p>
<p>主我不故思，将生而生起，</p>
<p>不生故无果。常我欲享果，</p>
<p>于境则恒散，彼执亦不息。</p>
<p>彼我若是常，无作如虚空。</p>
<p>纵遇他缘时，不动无变异。</p>
<p>作时亦如前，则作有何用？</p>
<p>谓作用即此，我作何相干？</p>
<p>是故一切法，依他非自主，</p>
<p>知已不应嗔，如幻如化事。</p>
<p>由谁除何嗔，除嗔不如理，</p>
<p>嗔除诸苦灭，故非不应理。</p>
<p>故见怨或亲，非理妄加害，</p>
<p>思此乃缘生，受之甘如饴。</p>
<p>若苦由自取，而人皆厌苦，</p>
<p>以是诸有情，皆当无苦楚。</p>
<p>或因己不慎，以刺自戮伤，</p>
<p>或为得妇心，忧伤复绝食，</p>
<p>纵崖或自缢，吞服毒害食，</p>
<p>妄以自虐行，于己作损伤。</p>
<p>自惜身命者，因惑尚自尽，</p>
<p>况于他人身，丝毫无伤损。</p>
<p>故于害我者，心应怀慈悯，</p>
<p>慈悲纵不起，生嗔亦非当。</p>
<p>设若害他人，乃愚自本性，</p>
<p>嗔彼则非理，如嗔烧性火。</p>
<p>若过是偶发，有情性仁贤，</p>
<p>则嗔亦非理，如嗔烟蔽空。</p>
<p>棍杖所伤人，不应嗔使者，</p>
<p>彼复嗔使故，理应憎其嗔。</p>
<p>我昔于有情，曾作如是害，</p>
<p>既曾伤有情，理应受此损。</p>
<p>敌器与我身，二皆致苦因，</p>
<p>双出器与身，于谁该当嗔？</p>
<p>身似人形疮，轻触苦不堪，</p>
<p>盲目我爱执，遭损谁当嗔？</p>
<p>愚夫不欲苦，偏作诸苦因，</p>
<p>既由己过害，岂能嗔于人？</p>
<p>譬如地狱卒，及诸剑叶林，</p>
<p>既由己业生，于谁该当嗔？</p>
<p>宿业所引发，令他损恼我，</p>
<p>因此若堕狱，岂非我害他？</p>
<p>依敌修忍辱，消我诸多罪，</p>
<p>怨敌依我者，堕狱久受苦。</p>
<p>若我伤害彼，敌反饶益我，</p>
<p>则汝粗暴心，何故反嗔彼？</p>
<p>若我有功德，必不堕地狱，</p>
<p>若吾自守护，则彼何所得？</p>
<p>若以怨报怨，则更不护敌，</p>
<p>吾行将退失，难行亦毁损。</p>
<p>心意无形体，谁亦不能毁。</p>
<p>若心执此身，定遭诸苦损，</p>
<p>轻蔑语粗鄙，口出恶言辞，</p>
<p>于身既无害，心汝何故嗔？</p>
<p>谓他不喜我，然彼于现后，</p>
<p>不能毁损我，何故厌讥毁？</p>
<p>谓碍利养故，纵我厌受损，</p>
<p>吾利终须舍，诸罪则久留。</p>
<p>宁今速死殁，不愿邪命活，</p>
<p>苟安纵久住，终必遭死苦。</p>
<p>梦受百年乐，彼人复苏醒，</p>
<p>或受须臾乐，梦已此人觉，</p>
<p>觉已此二人，梦乐皆不还。</p>
<p>寿虽有长短，临终唯如是，</p>
<p>设得多利养，长时享安乐，</p>
<p>死如遭盗劫，赤裸空手还。</p>
<p>谓利能活命，净罪并修福，</p>
<p>然为利养嗔，福尽恶当生。</p>
<p>若为尘俗活，复因彼退堕，</p>
<p>唯行罪恶事，苟活义安在？</p>
<p>谓谤令他失，故我嗔谤者，</p>
<p>如是何不嗔，诽谤他人者？</p>
<p>谓此唯关他，是故吾堪忍，</p>
<p>如是何不忍，烦恼所生谤？</p>
<p>于佛塔像法，诽诋损毁者，</p>
<p>吾亦不应嗔，因佛远诸害。</p>
<p>于害上师尊，及伤亲友者，</p>
<p>思彼皆缘生，知已应止嗔。</p>
<p>情与无情二，俱害诸有情，</p>
<p>云何唯嗔人？故我应忍害。</p>
<p>或由愚行害，或因愚还嗔，</p>
<p>此中孰无过？孰为有过者？</p>
<p>因何昔造业，于今受他害？</p>
<p>一切既依业，凭何嗔于彼？</p>
<p>如是体解已，以慈互善待，</p>
<p>故吾当一心，勤行诸福善。</p>
<p>譬如屋着火，燃及他屋时，</p>
<p>理当速移弃，助火蔓延草。</p>
<p>如是心所贪，能助嗔火蔓，</p>
<p>虑火烧德屋，应疾厌弃彼。</p>
<p>如彼待杀者，断手获解脱，</p>
<p>若以修行苦，离狱岂非善？</p>
<p>于今些微苦，若我不能忍，</p>
<p>何不除嗔恚，地狱众苦因？</p>
<p>为欲曾千返，堕狱受烧烤，</p>
<p>然于自他利，今犹未成办。</p>
<p>安忍苦不剧，复能成大利，</p>
<p>为除众生害，欣然受此苦。</p>
<p>人赞敌有德，若获欢喜乐，</p>
<p>意汝何不赞，令汝自欢喜？</p>
<p>如是所生乐，唯乐无性罪，</p>
<p>诸佛皆称许，复是摄他法。</p>
<p>谓他获乐故，然汝厌彼乐，</p>
<p>则应不予酬，此坏现后世。</p>
<p>他赞吾德时，我亦欲他乐，</p>
<p>他赞敌功德，何故我不乐？</p>
<p>初欲有情乐，而发菩提心，</p>
<p>有情今获乐，何故反嗔彼？</p>
<p>初欲令有情，成佛受他供，</p>
<p>今见人获利，何故生嫉恼？</p>
<p>所应恩亲养，当由汝供给，</p>
<p>彼今已自立，不喜岂反嗔？</p>
<p>不愿人获利，岂愿彼证觉？</p>
<p>妒憎富贵者，岂有菩提心？</p>
<p>若已从他得，或利在施家，</p>
<p>二俱非汝有，施否何相干？</p>
<p>何故弃福善，信心与己德？</p>
<p>不守己得财，何不自嗔责？</p>
<p>于昔所为恶，犹无忧愧色，</p>
<p>岂还欲竞胜，曾培福德者。</p>
<p>纵令敌不喜，汝有何可乐？</p>
<p>唯盼敌受苦，不成损他因。</p>
<p>汝愿纵得偿，他苦汝何乐？</p>
<p>若谓满我愿，招祸岂过此？</p>
<p>若为嗔渔夫，利钩所钩执，</p>
<p>陷我入狱篓，定受狱卒煎。</p>
<p>受赞享荣耀，非福非长寿，</p>
<p>非力非免疫，非令身安乐。</p>
<p>若吾识损益，赞誉有何利？</p>
<p>若唯图暂乐，应依赌等酒。</p>
<p>若仅为虚名，失财复丧命，</p>
<p>誉词何所为，死时谁得乐？</p>
<p>沙屋倾颓时，愚童哀极泣，</p>
<p>若我伤失誉，岂非似愚童？</p>
<p>声暂无心故，称誉何足乐？</p>
<p>若谓他喜我，彼赞是喜因？</p>
<p>受赞或他喜，于我有何益？</p>
<p>喜乐属于彼，少分吾不得。</p>
<p>他乐故我乐，于众应如是，</p>
<p>他喜而赞敌，何故我不乐？</p>
<p>故我受赞时，心若生欢喜，</p>
<p>此喜亦非当，唯是愚童行。</p>
<p>赞誉令心散，损坏厌离心，</p>
<p>令妒有德者，复毁圆满事。</p>
<p>以是若有人，欲损吾声誉，</p>
<p>岂非救护我，免堕诸恶趣。</p>
<p>吾唯求解脱，无需利敬缚，</p>
<p>于解束缚者，何故反生嗔？</p>
<p>如我欲趣苦，然蒙佛加被，</p>
<p>闭门不放行，云何反嗔彼？</p>
<p>谓敌能障福，嗔敌亦非当，</p>
<p>难行莫胜忍，云何不忍耶？</p>
<p>若我因己过，不堪忍敌害，</p>
<p>岂非徒自障，习忍福德因？</p>
<p>无害忍不生，怨敌生忍福，</p>
<p>既为修福因，云何谓障福？</p>
<p>应时来乞者，非行布施障，</p>
<p>授戒阿阇黎，亦非障出家。</p>
<p>世间乞者众，忍缘敌害稀，</p>
<p>若不外植怨，必无为害者。</p>
<p>故敌极难得，如宝现贫舍，</p>
<p>能助菩提行，故当喜自敌。</p>
<p>敌我共成忍，故此安忍果，</p>
<p>首当奉献彼，因敌是忍缘。</p>
<p>谓无助忍想，故敌非应供，</p>
<p>则亦不应供，正法修善因。</p>
<p>谓敌思为害，故彼非应供，</p>
<p>若如医利我，云何修安忍？</p>
<p>既依极嗔心，乃堪修坚忍，</p>
<p>故敌是忍因，应供如正法。</p>
<p>本师牟尼说，生佛胜福田。</p>
<p>常敬生佛者，圆满达彼岸。</p>
<p>修法所依缘，有情等诸佛，</p>
<p>敬佛不敬众，岂有此道理？</p>
<p>非说智德等，由用故云等，</p>
<p>有情助成佛，故说生佛等。</p>
<p>怀慈供有情，因彼尊贵故，</p>
<p>敬佛福德广，亦因佛尊贵。</p>
<p>助修成佛故，许众生佛等，</p>
<p>然生非等佛，无边功德海。</p>
<p>唯佛功德齐，于具少分者，</p>
<p>虽供三界物，犹嫌不得足。</p>
<p>有情具功德，能生胜佛法，</p>
<p>唯因此德符，即应供有情。</p>
<p>无伪众生亲，诸佛唯利生，</p>
<p>除令有情喜，何足报佛恩？</p>
<p>利生方足报，舍身入狱佛，</p>
<p>故我虽受害，亦当行众善。</p>
<p>诸佛为有情，尚且不惜身，</p>
<p>愚痴我何故，骄慢不侍众？</p>
<p>众乐佛欢喜，众苦佛伤悲，</p>
<p>悦众佛愉悦，犯众亦伤佛。</p>
<p>遍身着火者，与欲乐不生，</p>
<p>若伤诸有情，云何悦诸佛？</p>
<p>因昔害众生，令佛伤心怀，</p>
<p>众罪我今悔，祈佛尽宽恕。</p>
<p>为令如来喜，止害利世间，</p>
<p>任他践吾顶，宁死悦世主。</p>
<p>大悲诸佛尊，视众犹如己，</p>
<p>生佛既同体，何不敬众生？</p>
<p>悦众令佛喜，能成自利益，</p>
<p>能除世间苦，故应常安忍。</p>
<p>譬如大王臣，虽伤众多人，</p>
<p>谋深虑远者，力堪不报复，</p>
<p>因敌力非单，王势即彼援，</p>
<p>故敌力虽弱，不应轻忽彼。</p>
<p>悲佛与狱卒，吾敌众依怙，</p>
<p>故如民侍君，普令有情喜。</p>
<p>暴君纵生嗔，不能令堕狱，</p>
<p>然犯诸有情，定遭地狱害。</p>
<p>如是王虽喜，不能令成佛，</p>
<p>然悦诸众生，终成无上觉。</p>
<p>云何犹不见，取悦有情果，</p>
<p>来生成正觉，今世享荣耀。</p>
<p>生生修忍得，貌美无病障，</p>
<p>誉雅命久长，乐等转轮王。</p>
</div>
<p class="subtitle center">第七品 精进</p>
<div class="jisong">
<p>忍已需精进，精进证菩提，</p>
<p>若无风不动，无勤福不生。</p>
<p>进即喜于善。下说其违品：</p>
<p>同恶散劣事，自轻凌懒惰。</p>
<p>贪图懒乐味，习卧嗜睡眠，</p>
<p>不厌轮回苦，频生强懈怠。</p>
<p>云何犹不知，身陷惑网者，</p>
<p>必囚生死狱，正入死神口。</p>
<p>渐次杀吾类，汝岂不见乎？</p>
<p>然乐睡眠者，如牛见屠夫。</p>
<p>通道遍封已，死神正凝望，</p>
<p>此时汝何能，贪食复耽眠？</p>
<p>死亡速临故，及时应积资，</p>
<p>届时方断懒，迟矣有何用？</p>
<p>未肇或始作，或唯半成时，</p>
<p>死神突然至，呜呼吾命休！</p>
<p>因忧眼红肿，面颊泪双垂，</p>
<p>亲友已绝望，吾见阎魔使，</p>
<p>忆罪怀忧苦，闻声惧堕狱，</p>
<p>狂乱秽覆身，届时复何如？</p>
<p>此生所怀惧，犹如待宰鱼，</p>
<p>何况昔罪引，难忍地狱苦。</p>
<p>如婴触沸水，灼伤极刺痛，</p>
<p>已造狱业者，云何复逍遥？</p>
<p>不勤而冀得，娇弱频造罪，</p>
<p>临死犹天人，呜呼定受苦。</p>
<p>依此人身筏，能渡大苦海，</p>
<p>此筏难复得，愚者勿贪眠。</p>
<p>弃舍胜法喜，无边欢乐因，</p>
<p>何故汝反喜，散掉等苦因？</p>
<p>勿怯积资粮，策励令自主，</p>
<p>自他平等观，勤修自他换。</p>
<p>不应自退怯，谓我不能觉，</p>
<p>如来实语者，说此真实言：</p>
<p>所有蚊虻蜂，如是诸虫蛆，</p>
<p>若发精进力，咸证无上觉。</p>
<p>况我生为人，明辨利与害，</p>
<p>行持若不废，何故不证觉？</p>
<p>若言我怖畏，须舍手足等。</p>
<p>是昧轻与重，愚者徒自畏。</p>
<p>无量俱胝劫，千番受割截，</p>
<p>刺烧复分解，今犹未证觉。</p>
<p>吾今修菩提，此苦有限期，</p>
<p>如为除腹疾，暂受疗割苦。</p>
<p>医皆以小苦，疗治令病除，</p>
<p>为灭众苦故，当忍修行苦。</p>
<p>凡常此疗法，良医皆不用，</p>
<p>巧施缓药方，疗治众疴疾。</p>
<p>佛陀先令行，蔬菜等布施，</p>
<p>习此微施已，渐能施己肉。</p>
<p>一旦觉自身，卑微如蔬菜，</p>
<p>尔时舍身肉，于彼有何难？</p>
<p>身心受苦害，邪见罪为因，</p>
<p>恶断则无苦，智巧故无忧。</p>
<p>福德引身适，智巧令心安，</p>
<p>为众处生死，菩萨岂疲厌？</p>
<p>以此菩提心，能尽宿恶业，</p>
<p>能聚福德海，故胜诸声闻。</p>
<p>故应除疲厌，驾驭觉心驹，</p>
<p>从乐趋胜乐，智者谁退怯？</p>
<p>勤利生助缘，信解坚喜舍，</p>
<p>畏苦思利益，能生希求力。</p>
<p>故断彼违品，以欲坚喜舍。</p>
<p>实行控制力，勤取增精进。</p>
<p>发愿欲净除，自他诸过失，</p>
<p>然尽一一过，须修一劫海。</p>
<p>若我未曾有，除过精进分，</p>
<p>定受无量苦，吾心岂无惧？</p>
<p>发愿欲促成，自他众功德，</p>
<p>成此一一德，须修一劫海。</p>
<p>然我终未生，应修功德分，</p>
<p>无义耗此生，莫名太稀奇！</p>
<p>吾昔未供佛，未施喜宴乐，</p>
<p>未曾依教行，未满贫者愿，</p>
<p>未除怖者惧，未与苦者乐，</p>
<p>吾令母胎苦，唯起痛苦已。</p>
<p>从昔至于今，于法未信解，</p>
<p>故遭此困乏，谁复舍信解？</p>
<p>佛说一切善，根本为信解。</p>
<p>信解本则为，恒思业因果。</p>
<p>痛苦不悦意，种种诸畏惧，</p>
<p>所求不顺遂，皆从昔罪生。</p>
<p>由行所思善，无论至何处，</p>
<p>福报皆现前，供以善果德。</p>
<p>恶徒虽求乐，然至一切处，</p>
<p>罪报皆现前，剧苦猛摧残。</p>
<p>因昔净善业，生居大莲藏，</p>
<p>芬芳极清凉，闻食妙佛语，</p>
<p>心润光泽生，光照白莲启，</p>
<p>托出妙色身，喜成佛前子。</p>
<p>因昔众恶业，阎魔诸狱卒，</p>
<p>剥皮令受苦，热火熔钢液，</p>
<p>淋灌无肤体，炙燃剑矛刺，</p>
<p>身肉尽碎裂，纷堕烧铁地。</p>
<p>故心应信解，恭敬修善法。</p>
<p>轨以金刚幢，行善修自信。</p>
<p>首当量己力，自忖应为否，</p>
<p>不宜暂莫为，为已勿稍退。</p>
<p>退则于来生，串习增罪苦，</p>
<p>他业及彼果，卑劣复不成。</p>
<p>于善断惑力，应生自信心，</p>
<p>吾应独自为，此是业自信。</p>
<p>世人随惑转，不能办自利，</p>
<p>众生不如我，故我当尽力。</p>
<p>他尚勤俗务，我怎悠闲住？</p>
<p>亦莫因慢修，无慢最为宜。</p>
<p>乌鸦遇死蛇，勇行如大鹏，</p>
<p>信心若怯懦，反遭小过损。</p>
<p>怯懦舍精进，岂能除福贫？</p>
<p>自信复力行，障大也无碍。</p>
<p>故心应坚定，奋灭诸罪堕，</p>
<p>我若负罪堕，何能超三界？</p>
<p>吾当胜一切，不使惑胜我，</p>
<p>吾乃佛狮子，应持此自信。</p>
<p>以慢而堕落，此惑非胜慢，</p>
<p>自信不随惑，此信制惑慢。</p>
<p>因慢生傲者，将赴恶趣道，</p>
<p>人间欢宴失，为仆食人残，</p>
<p>蠢丑体虚弱，轻蔑处处逢。</p>
<p>傲慢苦行者，倘入自信数，</p>
<p>堪怜宁过此？</p>
<p>为胜我慢敌，坚持自信心，</p>
<p>此乃胜利者，英豪自信士。</p>
<p>若复真实灭，暗延我慢敌，</p>
<p>定能成佛果，圆满众生愿。</p>
<p>设处众烦恼，千般须忍耐，</p>
<p>如狮处狐群，不遭烦恼害。</p>
<p>人逢大危难，先护其眼目，</p>
<p>如是虽临危，护心不随惑。</p>
<p>吾宁被烧杀，甚或断头颅，</p>
<p>然终不稍让，屈就烦恼贼。</p>
<p>一切时与处，不行无义事。</p>
<p>如童逐戏乐，所为众善业，</p>
<p>心应极耽着，乐彼无餍足。</p>
<p>世人勤求乐，成否犹未定，</p>
<p>二利能得乐，不行乐何有？</p>
<p>如嗜刃上蜜，贪欲无餍足，</p>
<p>感乐寂灭果，求彼何需足？</p>
<p>为成所求善，欢喜而趣行，</p>
<p>犹如日中象，遇池疾奔入。</p>
<p>身心俱疲时，暂舍为久继。</p>
<p>事成应尽舍，续行余善故。</p>
<p>沙场老兵将，遇敌避锋向，</p>
<p>如是回惑刃，巧缚烦恼敌。</p>
<p>战阵失利剑，惧杀疾拾取，</p>
<p>如是若失念，畏狱速提起。</p>
<p>循血急流动，箭毒速遍身，</p>
<p>如是惑得便，罪恶尽覆心。</p>
<p>如人剑逼身，行持满钵油，</p>
<p>惧溢虑遭杀，护戒当如是。</p>
<p>复如蛇入怀，疾起速抖落，</p>
<p>如是眠懈至，警醒速消除。</p>
<p>每逢误犯过，皆当深自责，</p>
<p>屡思吾今后，终不犯此过。</p>
<p>故于一切时，精勤修正念，</p>
<p>依此求明师，圆成正道业。</p>
<p>为令堪众善，应于行事前，</p>
<p>忆教不放逸，振奋欢喜行。</p>
<p>如絮极轻盈，随风任来去，</p>
<p>身心若振奋，众善皆易成。</p>
</div>
<p class="subtitle center">第八品 静虑</p>
<div class="jisong">
<p>发起精进已，意当住禅定，</p>
<p>心意涣散者，危陷惑牙间。</p>
<p>身心若寂静，散乱即不生，</p>
<p>故应舍世间，尽弃诸俗虑。</p>
<p>贪亲爱利等，则难舍世间，</p>
<p>故当尽弃彼，随智修观行。</p>
<p>有止诸胜观，能灭诸烦恼，</p>
<p>知已先求止，止由离贪成。</p>
<p>自身本无常，犹贪无常人，</p>
<p>纵历百千生，不见所爱人。</p>
<p>未遇则不喜，不能入等至，</p>
<p>纵见不知足，如昔因爱苦。</p>
<p>若贪诸有情，则障实性慧，</p>
<p>亦毁厌离心，终遭愁叹苦。</p>
<p>若心专念彼，此生将虚度。</p>
<p>无常众亲友，亦坏真常法。</p>
<p>行为同凡愚，必堕三恶趣，</p>
<p>令入非圣境，何需近凡愚？</p>
<p>刹那成密友，须臾复结仇，</p>
<p>喜处亦生嗔，凡夫难取悦。</p>
<p>忠告则生嗔，反劝离诸善，</p>
<p>若不从彼语，嗔怒堕恶趣。</p>
<p>妒高竞相等，傲卑赞复骄，</p>
<p>逆耳更生嗔，处俗怎得益？</p>
<p>伴愚必然生，自赞毁他过，</p>
<p>好谈世间乐，无义不善事。</p>
<p>是故近亲友，徒然自招损，</p>
<p>彼既无益我，吾亦未利彼，</p>
<p>故应远凡愚。会时喜相迎，</p>
<p>亦莫太亲密，善系君子谊。</p>
<p>犹如蜂采蜜，为法化缘已，</p>
<p>如昔未谋面，淡然而处之。</p>
<p>吾富受恭敬，众人皆喜我，</p>
<p>若持此骄傲，殁后定生惧。</p>
<p>故汝愚痴意，无论贪何物，</p>
<p>定感苦果报，千倍所贪得。</p>
<p>故智不应贪，贪生三途怖。</p>
<p>应当坚信解，彼性本应舍。</p>
<p>纵吾财物丰，令誉遍称扬，</p>
<p>所集诸名利，非随心所欲。</p>
<p>若有人毁我，赞誉何足喜？</p>
<p>若有人赞我，讥毁何足忧？</p>
<p>有情种种心，佛亦难尽悦，</p>
<p>何况劣如我，故应舍此虑。</p>
<p>瞥睨穷行者，诋毁富修士，</p>
<p>性本难为侣，处彼怎得乐？</p>
<p>如来曾宣示，凡愚若无利，</p>
<p>郁郁终寡欢，故莫友凡愚。</p>
<p>林中鸟兽树，不出刺耳音，</p>
<p>伴彼心常乐，何时共安居？</p>
<p>何时住树下，岩洞无人寺，</p>
<p>愿心不眷顾，断舍尘世贪？</p>
<p>何时方移栖，天然辽阔地，</p>
<p>不执为我所，无贪恣意行？</p>
<p>何时居无惧，唯持钵等器，</p>
<p>匪盗不需衣，乃至不蔽体？</p>
<p>何时赴寒林，触景生此情：</p>
<p>他骨及吾体，悉皆坏灭法。</p>
<p>吾身速腐朽，彼臭令狐狼，</p>
<p>不敢趋前尝，其变终至此。</p>
<p>孑然此一身，生时骨肉连，</p>
<p>死后各分散，何况是他亲？</p>
<p>生既孤独生，殁复独自亡，</p>
<p>苦痛无人摊，亲眷有何益？</p>
<p>如诸行路客，不执暂留舍，</p>
<p>如是行有道，岂应恋生家？</p>
<p>迨及众亲友，伤痛及哀泣，</p>
<p>四人掮吾体，届时赴林间。</p>
<p>无亲亦无怨，只身隐山林，</p>
<p>先若视同死，殁已无人忧。</p>
<p>四周既无人，哀伤或为害，</p>
<p>故修随念佛，无人扰令散。</p>
<p>故当独自栖，事少易安乐，</p>
<p>灵秀宜人林，止息众散乱。</p>
<p>尽弃俗虑已，吾心当专一，</p>
<p>为令入等至，制惑而精进。</p>
<p>现世及来世，诸欲引灾祸，</p>
<p>今生砍杀缚，来世入地狱。</p>
<p>月老媒婆前，何故屡恳求？</p>
<p>为何全不忌，诸罪或恶名？</p>
<p>纵险吾亦投，资财愿耗尽，</p>
<p>只为女入怀，销魂获至乐。</p>
<p>除骨更无余，与其苦贪执，</p>
<p>非我自主躯，何如趣涅槃？</p>
<p>始则奋抬头，揭已羞垂视，</p>
<p>葬前见未见，悉以纱覆面。</p>
<p>昔隐惑君容，今现明眼前，</p>
<p>鹫已去其纱，既见何故逃？</p>
<p>昔日他眼窥，汝即忙守护，</p>
<p>今鹫食彼肉，吝汝何不护？</p>
<p>既见此聚尸，鹫兽竞分食，</p>
<p>何苦以花饰，殷献鸟兽食？</p>
<p>若汝见白骨，静卧犹惊怖，</p>
<p>何不惧少女，灵动如活尸？</p>
<p>昔衣汝亦贪，今裸何不欲？</p>
<p>若谓厌不净，何故拥着衣？</p>
<p>粪便与口涎，悉从饮食生，</p>
<p>何故贪口液，不乐臭粪便？</p>
<p>嗜欲者不贪，柔软木棉枕，</p>
<p>谓无女体臭。彼诚迷秽垢。</p>
<p>迷劣欲者言：棉枕虽滑柔，</p>
<p>难成鸳鸯眠。于彼反生嗔。</p>
<p>若谓厌不净，肌腱系骨架，</p>
<p>肉泥粉饰女，何以拥入怀？</p>
<p>汝自多不净，日用恒经历，</p>
<p>岂贪不得足，犹图他垢囊？</p>
<p>若谓喜彼肉，欲观并摸触，</p>
<p>则汝何不欲，无心尸肉躯？</p>
<p>所欲妇女心，无从观与触，</p>
<p>可触非心识，空拥何所为？</p>
<p>不明他不净，犹非稀奇事，</p>
<p>不知自不净，此则太稀奇！</p>
<p>汝执不净心，何故舍晨曦，</p>
<p>初启嫩莲花，反着垢秽囊？</p>
<p>若汝不欲触，粪便所涂地，</p>
<p>云何反欲抚，泄垢体私处？</p>
<p>若谓厌不净，垢种所孕育，</p>
<p>秽处所出生，何以搂入怀？</p>
<p>粪便所生蛆，虽小尚不欲，</p>
<p>云何汝反欲，垢生不净躯？</p>
<p>汝自不净身，非仅不轻弃，</p>
<p>反因贪不净，图彼臭皮囊。</p>
<p>宜人冰片等，米饭或蔬菜，</p>
<p>食已复排出，大地亦染污。</p>
<p>垢身浊如此，亲见若复疑，</p>
<p>应观寒尸林，腐身不净景。</p>
<p>皮表迸袭尸，见者生大畏，</p>
<p>知已复何能，好色生欢喜？</p>
<p>涂身微妙香，旃檀非她身，</p>
<p>何以因异香，贪着她身躯？</p>
<p>身味若本臭，不贪岂非善？</p>
<p>贪俗无聊辈，为何身涂香？</p>
<p>若香属旃檀，身出乃异味，</p>
<p>何以因异香，贪爱女身躯？</p>
<p>长发污修爪，黄牙泥臭味，</p>
<p>皆令人怖畏，躯体自本性，</p>
<p>如伤己利刃，何故勤擦拭？</p>
<p>自迷痴狂徒，呜呼满天下！</p>
<p>寒林唯见骨，意若生厌离，</p>
<p>岂乐活白骨，充塞寒林城？</p>
<p>复次女垢身，无酬不可得，</p>
<p>今生逐尘劳，彼世遭狱难。</p>
<p>少无生财力，及长怎享乐？</p>
<p>财积寿渐近，衰老欲何为？</p>
<p>多欲卑下人，白日劳力竭，</p>
<p>夜归精气散，身如死尸眠。</p>
<p>或需赴他乡，长途历辛劳，</p>
<p>虽欲会娇妻，终年不相见。</p>
<p>或人为谋利，因愚卖身讫，</p>
<p>然利犹未得，空随业风去。</p>
<p>或人自售身，任随他指使，</p>
<p>妻妾纵临产，荒郊树下生。</p>
<p>欲欺凡夫谓：求活谋生故，</p>
<p>虑丧赴疆场，为利成佣奴。</p>
<p>为欲或丧身，或竖利戈尖，</p>
<p>或遭短矛刺，乃至火焚烧。</p>
<p>积护耗尽苦，应知财多祸，</p>
<p>贪金涣散人，脱苦遥无期。</p>
<p>贪欲生众苦，害多福利少，</p>
<p>如彼拖车牲，唯得数口草。</p>
<p>彼利极微薄，虽畜不难得，</p>
<p>为彼勤苦众，竟毁暇满身。</p>
<p>诸欲终坏灭，贪彼易堕狱，</p>
<p>为此瞬息乐，须久历艰困。</p>
<p>彼困千万分，便足成佛道，</p>
<p>欲者较菩萨，苦多无菩提。</p>
<p>思维地狱苦，始知诸欲患，</p>
<p>非毒兵器火，险地所能拟。</p>
<p>故当厌诸欲，欣乐阿兰若。</p>
<p>离诤无烦恼，寂静山林中，</p>
<p>皎洁明月光，清凉似檀香。</p>
<p>倾泄平石上，如宫意生欢。</p>
<p>林风无声息，徐徐默吹送。</p>
<p>有福瑜伽士，踱步思利他。</p>
<p>空舍岩洞树，随时任意住，</p>
<p>尽舍护持苦，无忌恣意行。</p>
<p>离贪自在行，谁亦不相干，</p>
<p>王侯亦难享，知足闲居欢。</p>
<p>远离诸尘缘，思彼具功德，</p>
<p>尽息诸分别，观修菩提心。</p>
<p>首当勤观修，自他本平等。</p>
<p>避苦求乐同，护他如护己。</p>
<p>手足肢虽众，护如身相同，</p>
<p>众生苦乐殊，求乐与我同。</p>
<p>虽我所受苦，不伤他人身，</p>
<p>此苦亦当除，执我难忍故，</p>
<p>如是他诸苦，虽不临吾身，</p>
<p>彼苦仍应除，执我难忍故。</p>
<p>吾应除他苦，他苦如自苦，</p>
<p>吾当利乐他，有情如吾身。</p>
<p>自与他双方，求乐既相同，</p>
<p>自他何差殊？何故求独乐？</p>
<p>自与他双方，恶苦既相同，</p>
<p>自他何差殊？何故唯自护？</p>
<p>谓彼不伤吾，故不护他苦，</p>
<p>后苦不害今，何故汝防护？</p>
<p>若谓当受苦，此诚邪思维，</p>
<p>亡者他体故，生者亦复然。</p>
<p>若谓自身苦，应由自防护，</p>
<p>足苦非手苦，何故手护足？</p>
<p>若谓此非理，执我故如此，</p>
<p>执自他非理，唯当极力断。</p>
<p>相续与蕴聚，假名如军鬘，</p>
<p>本无受苦者，谁复感彼苦？</p>
<p>既无受苦者，诸苦无分别。</p>
<p>苦故即当除，何需强区分？</p>
<p>不应有此诤，何需除他苦？</p>
<p>欲除悉应除，否则自如他。</p>
<p>悲心引众苦，何苦强催生？</p>
<p>若愍众生苦，自苦云何增？</p>
<p>一苦若能除，众多他人苦，</p>
<p>为利自他故，慈者乐彼苦。</p>
<p>妙花月虽知，国王有害意，</p>
<p>然为尽众苦，不惜殉自命。</p>
<p>如是修自心，则乐灭他苦，</p>
<p>恶狱亦乐往，如鹅趣莲池。</p>
<p>有情若解脱，心喜如大海，</p>
<p>此喜宁不足？云何唯自度？</p>
<p>故虽谋他利，然无骄矜气，</p>
<p>一心乐利他，不望得善报。</p>
<p>微如言不逊，吾亦慎防护，</p>
<p>如是于众生，当习悲护心。</p>
<p>如亲精卵聚，本非吾自身，</p>
<p>串习故执取，精卵聚为我。</p>
<p>如是于他身，何不执为我？</p>
<p>自身换他身，是故亦无难，</p>
<p>自身过患多，他身功德广，</p>
<p>知已当修习，爱他弃我执。</p>
<p>众人皆认许，手足是身肢，</p>
<p>如是何不许，有情众生分？</p>
<p>于此无我躯，串习成我所，</p>
<p>如是于他身，何不生我觉？</p>
<p>故虽谋他利，然无骄矜气，</p>
<p>如人自喂食，未曾盼回报。</p>
<p>微如言不逊，吾亦慎防护，</p>
<p>如是于众生，当习悲护心。</p>
<p>怙主观世音，为除众怖畏，</p>
<p>涌现大悲心，加持自圣号。</p>
<p>闻名昔丧胆，因久习近故，</p>
<p>失彼竟寡欢，知难应莫退。</p>
<p>若人欲速疾，救护自与他，</p>
<p>当修自他换，胜妙秘密诀。</p>
<p>贪著自身故，小怖亦生畏。</p>
<p>于此生惧身，谁不似敌嗔？</p>
<p>千般需疗除，饥渴身疾者，</p>
<p>捕杀鱼鸟兽，伺机劫道途。</p>
<p>或为求利敬，乃至杀父母，</p>
<p>盗取三宝物，以是焚无间。</p>
<p>有谁聪智者，欲护供此身？</p>
<p>谁不视如仇，谁不轻蔑彼？</p>
<p>若施何能享？自利饿鬼道，</p>
<p>自享何所施？利他人天法。</p>
<p>为自而害他，将受地狱苦，</p>
<p>损己以利他，一切圆满成。</p>
<p>欲求自高者，卑愚堕恶趣，</p>
<p>回此举荐他，受敬上善道。</p>
<p>为己役他者，终遭仆役苦，</p>
<p>劳自以利他，当封王侯爵。</p>
<p>所有世间乐，悉从利他生，</p>
<p>一切世间苦，咸由自利成。</p>
<p>何需更繁叙？凡愚求自利，</p>
<p>牟尼唯利他，且观此二别。</p>
<p>若不以自乐，真实换他苦，</p>
<p>非仅不成佛，生死亦无乐。</p>
<p>后世且莫论，今生不为仆，</p>
<p>雇主不予酬，难成现世利。</p>
<p>利他能成乐，否则乐尽失，</p>
<p>害他令受苦，愚者定遭殃。</p>
<p>世间诸灾害，怖畏及众苦，</p>
<p>悉由我执生，此魔我何用？</p>
<p>我执未尽舍，苦必不能除，</p>
<p>如火未抛弃，不免受灼伤。</p>
<p>如为止自害，及灭他痛苦，</p>
<p>舍自尽施他，爱他如爱己。</p>
<p>意汝定当知，吾已全属他，</p>
<p>除利有情想，切莫更思余。</p>
<p>不应以他眼，成办自利益，</p>
<p>亦莫以眼等，邪恶待众生。</p>
<p>故当尊有情，己身所有物，</p>
<p>见已咸取出，广利诸众生。</p>
<p>易位卑等高，移自换为他，</p>
<p>以无疑虑心，修妒竞胜慢。</p>
<p>蒙敬彼非我，吾财不如彼，</p>
<p>受赞他非我，彼乐吾受苦。</p>
<p>工作吾勤苦，度日彼安逸。</p>
<p>世间盛赞彼，吾之身名裂，</p>
<p>无才何所为？才学众悉有，</p>
<p>彼较某人劣，吾亦胜某人。</p>
<p>戒见衰退等，因惑而非我，</p>
<p>故应悲济我，困则自取受。</p>
<p>然吾未蒙济，竟然反遭轻，</p>
<p>彼虽具功德，于我有何益？</p>
<p>不愍愚众生，危陷恶趣门，</p>
<p>向外夸己德，欲胜诸智者。</p>
<p>为令自优胜，利能等我者，</p>
<p>纵诤亦冀得，财利与恭敬。</p>
<p>极力称吾德，令名扬世间，</p>
<p>克抑彼功德，不令世间闻。</p>
<p>复当隐吾过，受供而非他，</p>
<p>令我获大利，受敬而非他。</p>
<p>吾喜观望彼，沦落久遭难，</p>
<p>令受众嘲讽，竞相共责难。</p>
<p>据云此狂徒，欲与吾相争，</p>
<p>财貌与慧识，种姓宁等我？</p>
<p>故令闻众口，齐颂吾胜德，</p>
<p>毛竖心欢喜，浑然乐陶陶。</p>
<p>彼富吾夺取，若为吾从仆，</p>
<p>唯予资生酬，其余悉霸取。</p>
<p>令彼乏安乐，恒常遇祸害。</p>
<p>彼为堕生死，百般折损我。</p>
<p>汝虽欲自利，然经无数劫，</p>
<p>遍历大劬劳，执我唯增苦。</p>
<p>是故当尽心，勤行众生利，</p>
<p>牟尼无欺言，奉行必获益。</p>
<p>若汝自往昔，素行利生事，</p>
<p>除获正觉乐，必不逢今苦。</p>
<p>故汝于父母，一滴精血聚，</p>
<p>既可执为我，于他亦当习。</p>
<p>应为他密探，见己有何物，</p>
<p>悉数尽盗取，以彼利众生。</p>
<p>我乐他不乐，我高他卑下，</p>
<p>利己不顾人，何不反自妒？</p>
<p>吾当离安乐，甘代他人苦。</p>
<p>时观念起处，细察己过失。</p>
<p>他虽犯大过，欣然吾顶替，</p>
<p>自过纵微小，众前诚忏悔。</p>
<p>显扬他令誉，以此匿己名，</p>
<p>役自如下仆，勤谋众人利。</p>
<p>此身过本多，德寡奚足夸？</p>
<p>故当隐己德，莫令他人知。</p>
<p>往昔为自利，所行尽害他，</p>
<p>今为他谋利，愿害悉归我。</p>
<p>莫令汝此身，猛现顽强相，</p>
<p>令如初嫁媳，羞畏极谨慎。</p>
<p>坚持利他行，切莫伤众生，</p>
<p>妄动应制止，逾矩当治罚。</p>
<p>纵己如是诲，汝犹不行善，</p>
<p>众过终归汝，唯当受治罚。</p>
<p>昔时受汝制，今日吾已觉，</p>
<p>无论至何处，悉摧汝骄慢。</p>
<p>今当弃此念，尚享自权益。</p>
<p>汝已售他人，莫哀应尽力。</p>
<p>若吾稍放逸，未施汝于众，</p>
<p>则汝定将我，贩与诸狱卒。</p>
<p>如是汝屡屡，弃我令久苦，</p>
<p>今忆宿仇怨，摧汝自利心。</p>
<p>若汝欲自惜，不应自爱执，</p>
<p>若汝欲自护，则当常护他。</p>
<p>汝愈献殷勤，护此不净身，</p>
<p>彼愈趋退堕，衰朽极脆弱。</p>
<p>身弱欲爱增，大地一切物，</p>
<p>尚且不餍足，谁复惬彼欲？</p>
<p>逐欲未得足，生恼复失意。</p>
<p>若人无所求，彼福无穷尽，</p>
<p>乐长身贪故，莫令有机趁，</p>
<p>不执悦意物，厥为真妙财。</p>
<p>可怖不净身，不动待他牵，</p>
<p>火化终成灰，何故执为我？</p>
<p>无论生与死，朽身何所为？</p>
<p>岂异粪等物？怎不除我慢？</p>
<p>奉承此身故，无义集诸苦，</p>
<p>于此似树身，何劳贪与嗔？</p>
<p>细心极爱护，或弃鹫兽食，</p>
<p>身既无贪嗔，何苦爱此身？</p>
<p>何毁引身嗔？何赞令身喜？</p>
<p>身既无所知，殷勤何所为？</p>
<p>若人喜我身，则彼为吾友，</p>
<p>众皆爱己身，何不爱众生？</p>
<p>故应离贪执，为众舍己身，</p>
<p>此身虽多患，善用如工具。</p>
<p>愚行足堪厌，今当随圣贤，</p>
<p>忆教不放逸，奋退昏与眠。</p>
<p>如佛大悲子，安忍所当行，</p>
<p>若不恒勤修，何日得出苦？</p>
<p>为除诸障故，回心避邪途，</p>
<p>并于正所缘，恒常修三昧。</p>
</div>
<p class="subtitle center">第九品 智慧</p>
<div class="jisong">
<p>此等一切支，佛为智慧说，</p>
<p>故欲息苦者，当启空性慧。</p>
<p>世俗与胜义，许之为二谛。</p>
<p>胜义非心境，说心是世俗。</p>
<p>世间见二种，瑜伽及平凡。</p>
<p>瑜伽世间破，平凡世间者，</p>
<p>复因慧差别，层层更超胜。</p>
<p>以二同许喻。为果不观察。</p>
<p>世人见实法，分别为真实，</p>
<p>而非如幻化，故诤瑜伽师。</p>
<p>色等现量境，共称非智量，</p>
<p>彼等诚虚妄，如垢谓净等。</p>
<p>为导世间人，佛说无常法，</p>
<p>真实非刹那，岂不违世俗？</p>
<p>瑜伽量无过，待世谓见真，</p>
<p>否则观不净，将违世间见。</p>
<p>供幻佛生德，如供实有佛。</p>
<p>有情若如幻，死已云何生？</p>
<p>众缘聚合已，虽幻亦当生，</p>
<p>云何因久住，有情成实有？</p>
<p>幻人行杀施，无心无罪福，</p>
<p>于有幻心者，则生幻罪福。</p>
<p>咒等无功能，不生如幻心，</p>
<p>种种因缘生，种种如幻物，</p>
<p>一缘生一切，毕竟此非有。</p>
<p>胜义若涅槃，世俗悉轮回，</p>
<p>则佛亦轮回，菩提行何用？</p>
<p>诸缘若未绝，纵幻亦不灭，</p>
<p>诸缘若断绝，俗中亦不生。</p>
<p>乱识若亦无，以何缘幻境？</p>
<p>若许无幻境，心识何所缘？</p>
<p>所缘异实境，境相即心体。</p>
<p>幻境若即心，何者见何者？</p>
<p>世间主亦言，心不自见心，</p>
<p>犹如刀剑锋，不能自割自。</p>
<p>若谓如灯火，如实明自身。</p>
<p>灯火非所明，其无暗蔽故。</p>
<p>如晶青依他，物青不依他，</p>
<p>如是亦得见，识依不依他。</p>
<p>非于非青性，而自成青性。</p>
<p>若谓识了知，故说灯能明。</p>
<p>自心本自明，由何识知耶？</p>
<p>若识皆不见，则明或不明，</p>
<p>如石女女媚，说彼亦无义。</p>
<p>若无自证分，心识怎忆念？</p>
<p>心境相连故，能知如鼠毒。</p>
<p>心通远见他，近故心自明。</p>
<p>然涂炼就药，见瓶不见药。</p>
<p>见闻与觉知，于此不遮除。</p>
<p>此处所遮者，苦因执谛实。</p>
<p>幻境非心外，亦非全无异，</p>
<p>若实怎非异？非异则非实。</p>
<p>幻境非实有，能见心亦然。</p>
<p>轮回依实法，否则如虚空。</p>
<p>无实若依实，云何有作用？</p>
<p>汝心无助伴，应成独一体。</p>
<p>若心离所取，众皆成如来。</p>
<p>施设唯识义，究竟有何德？</p>
<p>虽知法如幻，岂能除烦恼？</p>
<p>如彼幻变师，亦贪所变女。</p>
<p>幻师于所知，未断烦恼习，</p>
<p>空性习气弱，故见犹生贪。</p>
<p>若久修空性，必断实有习，</p>
<p>由修无所有，后亦断空执。</p>
<p>观法无谛实，不得谛实法。</p>
<p>无实离所依，彼岂依心前？</p>
<p>若实无实法，悉不住心前，</p>
<p>彼时无余相，无缘最寂灭。</p>
<p>摩尼如意树，无心能满愿，</p>
<p>因福与宿愿，诸佛亦现身。</p>
<p>如人修鹏塔，塔成彼人逝。</p>
<p>虽逝经久远，灭毒用犹存。</p>
<p>随修菩提行，圆成正觉塔，</p>
<p>菩萨虽入灭，能成众利益。</p>
<p>供养无心物，云何能得果？</p>
<p>供奉今昔佛，经说福等故。</p>
<p>供以真俗心，经说皆获福，</p>
<p>如供实有佛，能得果报然。</p>
<p>见谛则解脱，何需见空性？</p>
<p>般若经中说：无慧无菩提。</p>
<p>大乘若不成，汝教云何成？</p>
<p>二皆许此故。汝初亦不许。</p>
<p>何缘信彼典，大乘亦复然，</p>
<p>二许若成真，吠陀亦成真。</p>
<p>小诤大乘故。外道于阿含，</p>
<p>自他于他教，有诤悉应舍。</p>
<p>若语入经藏，即许为佛语，</p>
<p>三藏大乘教，云何汝不许？</p>
<p>若因一不摄，一切皆有过，</p>
<p>则当以一同，一切成佛语。</p>
<p>诸圣大迦叶，佛语未尽测，</p>
<p>谁因汝不解，废持大乘教？</p>
<p>比丘为教本，彼亦难安立，</p>
<p>心有所缘者，亦难住涅槃。</p>
<p>断惑若即脱，彼无间应尔，</p>
<p>彼等虽无惑，犹见业功能。</p>
<p>谓无近取爱，故定无后有，</p>
<p>此非染污爱，如痴云何无？</p>
<p>因受缘生爱，彼等仍有受。</p>
<p>心识有所缘，彼仍住其中。</p>
<p>若无空性心，灭已复当生，</p>
<p>犹如无想定，故当修空性。</p>
<p>为度愚苦众，菩萨离贪惧，</p>
<p>悲智住轮回，此即悟空果。</p>
<p>空性能对治，烦恼所知障，</p>
<p>欲速成佛者，何不修空性？</p>
<p>不应妄破除，如上空性理，</p>
<p>切莫心生疑，如理修空性。</p>
<p>执实能生苦，于彼应生惧，</p>
<p>悟空能息苦，云何畏空性？</p>
<p>实我若稍存，于物则有惧，</p>
<p>既无少分我，谁复生畏惧？</p>
<p>齿发甲非我，我非骨及血，</p>
<p>非涎非鼻涕，非脓非黄水，</p>
<p>非脂亦非汗，非肺亦非肝，</p>
<p>我非余内脏，亦非屎与尿，</p>
<p>肉与皮非我，脉气热非我，</p>
<p>百窍亦复然，六识皆非我。</p>
<p>声识若是常，一切时应闻，</p>
<p>若无所知声，何理谓识声？</p>
<p>无识若能知，则树亦应知，</p>
<p>是故定应解：无境则无知。</p>
<p>若谓彼知色。彼时何不闻？</p>
<p>若谓声不近，则知识亦无。</p>
<p>闻声自性者，云何成眼识？</p>
<p>一人成父子，假名非真实。</p>
<p>忧喜暗三德，非子亦非父。</p>
<p>彼无闻声性，不见彼性故。</p>
<p>如见伎异状。是识即非常。</p>
<p>谓异样一体。彼一未曾有，</p>
<p>异样若非真，自性复为何？</p>
<p>若谓即是识，众生将成一。</p>
<p>心无心亦一，同为实有故。</p>
<p>差殊成妄时，何为共同依？</p>
<p>无心亦非我，无心则如瓶。</p>
<p>谓合有心故，知成无知灭。</p>
<p>若我无变异，心于彼何用？</p>
<p>无知复无用，虚空亦成我。</p>
<p>若我非实有，业果系非理，</p>
<p>已作我既灭，谁复受业报？</p>
<p>作者受者异，报时作者亡。</p>
<p>汝我若共许，诤此有何义？</p>
<p>因时见有果，此见不可能。</p>
<p>依一相续故，佛说作者受。</p>
<p>过去未来心，俱无故非我。</p>
<p>今心若是我，彼灭则我亡。</p>
<p>犹如芭蕉树，剥析无所有，</p>
<p>如是以慧观，觅我见非实。</p>
<p>有情若非有，于谁起悲愍？</p>
<p>立誓成佛者，因痴虚设有。</p>
<p>无人谁得果？许由痴心得。</p>
<p>为息众生苦，不应除果痴。</p>
<p>我慢痛苦因，惑我得增长。</p>
<p>谓慢不能除，修无我最胜。</p>
<p>身非足小腿，腿腰亦非身，</p>
<p>腹背及胸臂，彼等复非身，</p>
<p>侧肋手非身，腋窝肩非身，</p>
<p>内脏头与颈，彼等皆非身，</p>
<p>此中孰为身？</p>
<p>若身遍散住，一切诸支分，</p>
<p>分复住自分，身应住何处？</p>
<p>若谓吾一身，分住手等分，</p>
<p>则尽手等数，应成等数身。</p>
<p>内外若无身，云何手有身？</p>
<p>手等外无他，云何有彼身？</p>
<p>无身因愚迷，于手生身觉，</p>
<p>如因石状殊，误彼为真人，</p>
<p>众缘聚合时，见石状似人，</p>
<p>如是于手等，亦见实有身。</p>
<p>手复指聚故，理当成何物？</p>
<p>指亦指节聚，指节犹可分。</p>
<p>分复析为尘，尘析为方分，</p>
<p>方分离部分，如空无微尘。</p>
<p>是故聪智者，谁贪如梦身？</p>
<p>如是身若无，岂有男女相？</p>
<p>苦性若实有，何不损极乐？</p>
<p>乐实则甘等，何不解忧苦？</p>
<p>若谓苦强故，不觉彼乐受。</p>
<p>既非领纳性，云何可谓受？</p>
<p>若谓有微苦，岂非已除粗？</p>
<p>谓彼即余乐，微苦岂非乐？</p>
<p>倘因逆缘故，苦受不得生，</p>
<p>此岂非成立，分别受是执？</p>
<p>故应修空性，对治实有执，</p>
<p>观慧良田中，能长瑜伽食。</p>
<p>根境若间隔，彼二怎会遇？</p>
<p>无隔二成一，谁复遇于谁？</p>
<p>尘尘不相入，无间等大故。</p>
<p>不入则无合，无合则不遇。</p>
<p>无分而能遇，云何此有理？</p>
<p>若见请示我，无分相遇尘。</p>
<p>意识无色身，遇境不应理。</p>
<p>聚亦无实故，如前应观察。</p>
<p>若触非真有，则受从何生？</p>
<p>何故逐尘劳，何苦伤何人？</p>
<p>若见无受者，亦无实领受，</p>
<p>见此实性已，云何爱不灭？</p>
<p>所见或所触，性皆如梦幻。</p>
<p>与心俱生故，受非心能见。</p>
<p>后念唯能忆，非能受前心，</p>
<p>不能自领纳，亦非它能受。</p>
<p>毕竟无受者，故受非真有，</p>
<p>谁言此幻受，能害无我聚？</p>
<p>意不住诸根，不住色与中，</p>
<p>不住内或外，余处亦不得。</p>
<p>非身非异身，非合亦非离，</p>
<p>无少实性故，有情性涅槃。</p>
<p>离境先有识，缘何而生识？</p>
<p>识境若同时，已生何待缘？</p>
<p>识若后境起，缘何而得生？</p>
<p>故应不能知，诸法实有生。</p>
<p>若无世俗谛，云何有二谛？</p>
<p>世俗若因他，有情岂涅槃？</p>
<p>此由他分别，彼非自世俗。</p>
<p>后决定则有，非故无世俗。</p>
<p>分别所分别，二者相依存。</p>
<p>是故诸观察，皆依世共称。</p>
<p>以析空性慧，究彼空性时，</p>
<p>若复究空智，应成无穷过。</p>
<p>悟明所析空，理智无所依，</p>
<p>无依故不生，说此即涅槃。</p>
<p>心境实有宗，理极难安立。</p>
<p>若境由识成，依何立识有？</p>
<p>若识由境成，依何立所知？</p>
<p>心境相待有，二者皆无实，</p>
<p>无子则无父，无父谁生子？</p>
<p>无子也无父，如是无心境。</p>
<p>如芽从种生，因芽知有种，</p>
<p>由境所生识，何不知有境？</p>
<p>由彼异芽识，虽知有芽种，</p>
<p>然心了境时，凭何知有识？</p>
<p>世人亦能见，一切能生因，</p>
<p>如莲根茎等，差别前因生。</p>
<p>谁作因差别？由昔诸异因。</p>
<p>何故因生果？从昔因力故。</p>
<p>自在天是因，何为自在天？</p>
<p>若谓许大种，何必唯执名？</p>
<p>无心大种众，非常亦非天，</p>
<p>不净众所践，定非自在天。</p>
<p>彼天非虚空，非我前已破，</p>
<p>若谓非思议，说彼有何义？</p>
<p>云何此彼生？我及自在天，</p>
<p>大种岂非常？识从所知生，</p>
<p>苦乐无始业？何为彼所生？</p>
<p>若谓因无始。彼果岂有始？</p>
<p>彼既不依他，何故不常作？</p>
<p>若皆彼所造，彼需观待何？</p>
<p>若依缘聚生，生因则非彼。</p>
<p>缘聚则定生，不聚无生力。</p>
<p>若非自在欲，缘生依他力。</p>
<p>若因欲乃作，何名自在天？</p>
<p>微尘万法因，于前已破讫。</p>
<p>常主众生因，数论师所许。</p>
<p>喜乐忧与暗，三德平衡状，</p>
<p>说彼为主体，失衡变众生。</p>
<p>一体有三性，非理故彼无。</p>
<p>如是德非有，彼复各三故。</p>
<p>若无此三德，杳然不闻声。</p>
<p>衣等无心故，亦无苦乐受。</p>
<p>谓此即因性，岂非已究讫？</p>
<p>汝因具三德，从彼不生布。</p>
<p>若布生乐等，无布则无乐。</p>
<p>故乐等常性，毕竟不可得。</p>
<p>乐等若恒存，苦时怎无乐？</p>
<p>若谓乐衰减，彼岂有强弱？</p>
<p>舍粗而变细，彼乐应非常。</p>
<p>如是何不许，一切法非常，</p>
<p>粗既不异乐，显然乐非常。</p>
<p>因位须许有，无终不生故。</p>
<p>显果虽不许，隐果仍许存。</p>
<p>因时若有果，食成啖不净，</p>
<p>复应以布值，购穿棉花种。</p>
<p>谓愚不见此，然智所立言，</p>
<p>世间亦应知。何故不见果？</p>
<p>世见若非量，所见应失真。</p>
<p>若量皆非量，量果岂非假？</p>
<p>真实修空性，亦应成错谬。</p>
<p>不依所察实，不取彼无实，</p>
<p>所破实既假，无实定亦假，</p>
<p>如人梦子死，梦中知无子，</p>
<p>能遮有子想，彼遮也是假。</p>
<p>如是究诸法，则知非无因，</p>
<p>亦非住各别，合集诸因缘，</p>
<p>亦非从他来，非住非趋行。</p>
<p>愚痴所执谛，何异幻化物？</p>
<p>幻物及众因，所变诸事物，</p>
<p>应详审观彼，何来何所去？</p>
<p>缘合见诸物，无因则不见，</p>
<p>虚伪如影像，彼中岂有真？</p>
<p>若法已成有，其因何所需？</p>
<p>若法本来无，云何需彼因？</p>
<p>纵以亿万因，无不变成有。</p>
<p>无时怎成有？成有者为何？</p>
<p>无时若无有，何时方成有？</p>
<p>于有未生时，是犹未离无。</p>
<p>倘若未离无，则无生有时。</p>
<p>有亦不成无，应成二性故。</p>
<p>自性不成灭，有法性亦无。</p>
<p>是故诸众生，毕竟不生灭。</p>
<p>众生如梦幻，究时同芭蕉，</p>
<p>涅槃不涅槃，其性悉无别。</p>
<p>故于诸空法，何有得与失？</p>
<p>谁人恭敬我？谁复轻蔑我？</p>
<p>苦乐由何生？何足忧与喜？</p>
<p>若于性中觅，孰为爱所爱？</p>
<p>细究此世人，谁将辞此世？</p>
<p>孰生孰当生？谁为亲与友？</p>
<p>如我当受持，一切如虚空？</p>
<p>世人求自乐，然由诤喜因，</p>
<p>频生烦乱喜。勤求生忧苦，</p>
<p>互诤相杀戮，造罪艰困活。</p>
<p>虽数至善趣，频享众欢乐，</p>
<p>死已堕恶趣，久历难忍苦。</p>
<p>三有多险地，于此易迷真，</p>
<p>迷悟复相违，生时尽迷真。</p>
<p>将历难忍苦，无边如大海。</p>
<p>苦海善力微，寿命亦短促，</p>
<p>为活及无病，强忍饥疲苦。</p>
<p>睡眠受他害，伴愚行无义，</p>
<p>无义命速逝，观慧极难得。</p>
<p>此生有何法，除灭散乱习？</p>
<p>此时魔亦勤，诱堕于恶趣，</p>
<p>彼复邪道多，难却正法疑。</p>
<p>暇满难再得，佛世难复值，</p>
<p>惑流不易断，呜呼苦相续！</p>
<p>轮回虽极苦，痴故不自觉，</p>
<p>众生溺苦流，呜呼堪悲愍！</p>
<p>如人数沐浴，或数入火中，</p>
<p>如是虽极苦，犹自引为乐。</p>
<p>如是诸众生，度日若无死，</p>
<p>今生遭弑杀，后世堕恶趣。</p>
<p>自聚福德云，何时方能降，</p>
<p>利生安乐雨，为众息苦火？</p>
<p>何时心无缘，诚敬集福德，</p>
<p>于执有众生，开示空性理？</p>
</div>
<p class="subtitle center">第十品 回向</p>
<div class="jisong">
<p>造此入行论，所生诸福善，</p>
<p>回向愿众生，悉入菩萨行。</p>
<p>周遍诸方所，身心病苦者，</p>
<p>愿彼因吾福，得乐如大海！</p>
<p>愿彼尽轮回，终不失安乐，</p>
<p>愿彼悉皆得，菩萨相续乐！</p>
<p>愿诸世间界，所有诸地狱，</p>
<p>彼中诸有情，悉获极乐喜！</p>
<p>愿彼寒者暖，亦愿菩萨云，</p>
<p>飘降无边水，清凉炙热苦！</p>
<p>愿彼剑叶林，悉成美乐园，</p>
<p>铁刺树枝干，咸成如意枝！</p>
<p>愿狱成乐园，饰以鸥鹅雁，</p>
<p>悦音美飞禽，芬芳大莲池！</p>
<p>愿煨成宝聚，烧铁成晶地，</p>
<p>怖畏众合山，成佛无量宫！</p>
<p>岩浆石兵器，悉成散花雨，</p>
<p>刀兵相砍杀，化为互投花！</p>
<p>陷溺似火燃，无滩河众生，</p>
<p>皮肉熔蚀尽，骨露水仙白，</p>
<p>愿彼因吾福，得获妙天身，</p>
<p>缓降天池中，天女共悠游！</p>
<p>云何此中隼，卒鹫顿生惧？</p>
<p>谁有此妙力，除暗生欢喜？</p>
<p>思已望空际，喜见金刚手，</p>
<p>愿以此欣喜，远罪随密主！</p>
<p>愿狱有情见，香水拌花雨，</p>
<p>自天迅飘降，熄灭炽狱火，</p>
<p>安乐意喜足，心思何因缘？</p>
<p>思时望空际，喜见圣观音！</p>
<p>愿狱众有情，欢呼见文殊，</p>
<p>友朋速来此，吾上有文殊，</p>
<p>五髻光灿灿，已生菩提心，</p>
<p>力能灭诸苦，引乐护众生，</p>
<p>令畏尽消除，谁愿舍彼去？</p>
<p>彼居悦意宫，天女齐歌颂，</p>
<p>着冠百天神，齐礼莲足前，</p>
<p>花雨淋髻顶，悲泪润慈目！</p>
<p>复愿狱有情，以吾善根力，</p>
<p>悉见普贤等，无碍菩萨云，</p>
<p>飘降芬芳雨，清凉复安乐，</p>
<p>见已彼等众，由衷生欢喜！</p>
<p>愿彼诸旁生，免遭强食畏！</p>
<p>复愿饿鬼获，北俱卢人乐！</p>
<p>愿圣观世音，手出甘露乳，</p>
<p>饱足饿鬼众，永浴恒清凉！</p>
<p>愿盲见形色，聋者常闻声，</p>
<p>如彼摩耶女，孕妇产无碍！</p>
<p>愿裸获衣裳，饥者得足食，</p>
<p>渴者得净水，妙味诸甘饮！</p>
<p>愿贫得财富，苦者享安乐！</p>
<p>愿彼绝望者，振奋意永固！</p>
<p>愿诸病有情，速脱疾病苦！</p>
<p>亦愿众生疾，毕意永不生！</p>
<p>愿畏无所惧，缚者得解脱，</p>
<p>弱者力强壮，心思互饶益！</p>
<p>愿诸营商贾，处处皆安乐，</p>
<p>所求一切利，无劳悉成办！</p>
<p>愿诸航行者，成办意所愿，</p>
<p>安抵河海岸，亲友共欢聚！</p>
<p>愿迷荒郊者，幸遇诸行旅，</p>
<p>无有盗虎惧，无倦顺利行！</p>
<p>愿诸天守护，无路险难处，</p>
<p>老弱无怙者，愚痴颠狂徒！</p>
<p>愿脱无暇难，具信慈爱慧，</p>
<p>食用悉富饶，时时忆宿命！</p>
<p>受用愿无尽，犹如虚空藏，</p>
<p>无诤亦无害，自在享天年！</p>
<p>愿卑寒微士，容光悉焕发，</p>
<p>苦行憔悴者，健朗形庄严！</p>
<p>愿世诸妇女，悉成男子汉，</p>
<p>寒门晋显贵，慢者转谦逊！</p>
<p>愿诸有情众，因吾诸福德，</p>
<p>悉断一切恶，常乐福善行！</p>
<p>愿不舍觉心，委身菩提行，</p>
<p>诸佛恒摄受，断尽诸魔业！</p>
<p>愿诸有情众，万寿永无疆，</p>
<p>安乐度时日，不闻死殁名！</p>
<p>愿于诸方所，遍长如意林，</p>
<p>充满佛佛子，所宣妙法音！</p>
<p>普愿十方地，无砾无荆棘，</p>
<p>平坦如舒掌，光滑似琉璃！</p>
<p>愿诸菩萨众，安住闻法眷，</p>
<p>各以妙功德，庄严此大地！</p>
<p>愿诸有情众，相续恒听闻，</p>
<p>鸟树虚空明，所出妙法音！</p>
<p>愿彼常值佛，以及诸佛子，</p>
<p>并以无边云，献供众生师！</p>
<p>愿天降时雨，五谷悉丰收，</p>
<p>仁王如法行，世事皆兴隆！</p>
<p>愿药具速效，咒语咸灵验，</p>
<p>空行罗刹等，悉具慈悲心！</p>
<p>愿众无苦痛，无病未造罪，</p>
<p>无惧不遭轻，毕竟无不乐！</p>
<p>愿诸伽蓝寺，讲诵以兴盛，</p>
<p>僧伽常和合，僧事悉成办！</p>
<p>愿欲学比丘，悉住阿兰若，</p>
<p>断诸散乱已，轻安堪修善！</p>
<p>愿尼得利养，断诤远诸害！</p>
<p>如是众僧尼，戒圆无缺憾！</p>
<p>犯者愿生悔，时时尽罪业，</p>
<p>寿终生善趣，不复失禁戒！</p>
<p>愿智受尊崇，化缘皆得足，</p>
<p>心续悉清净，令誉遍十方！</p>
<p>愿离恶趣苦，以及诸艰困，</p>
<p>复以胜天身，迅速成正觉！</p>
<p>愿诸有情众，殷勤供诸佛，</p>
<p>依佛无边福，恒常获安乐！</p>
<p>菩萨愿如意，成办众生利！</p>
<p>有情愿悉得，怙主慈护念！</p>
<p>独觉声闻众，愿获涅槃乐！</p>
<p>我未登地前，愿蒙文殊恩，</p>
<p>常忆己宿命，出家恒为僧！</p>
<p>愿吾菲饮食，维生充体能！</p>
<p>世世愿恒得，圆满寂静处！</p>
<p>何时欲相见，或欲问法义，</p>
<p>愿我无障碍，面见文殊尊！</p>
<p>为于十方际，成办有情利，</p>
<p>吾行愿得如，文殊圆满行！</p>
<p>乃至有虚空，以及众生住，</p>
<p>愿吾住世间，尽除众生苦！</p>
<p>众生诸苦痛，愿悉报吾身！</p>
<p>愿因菩萨德，众生享安乐！</p>
<p>愿除苦良药，一切安乐源，</p>
<p>教法伴利敬，长久住世间！</p>
<p>礼敬文殊尊，恩生吾善心，</p>
<p>亦礼善知识，恩长吾功德。</p>
</div>
<div>
<p>寂天阿阇黎所作之《入菩萨行》至此善说圆满！首由印度堪布沙尔瓦其那提婆与主校罗札瓦吉祥积，参迦湿尔罗本而译成。其后，复由印度堪布达磨师利拔驼罗，主校罗札瓦仁钦桑布与释迦意，据摩揭陀传本及其注释，复译审订而成。最后，由印度堪布苏马的格底与主校罗札瓦具慧般若比丘，重新修正、翻译，并善加审订。</p>
<p>释如石法师由藏译汉，并参照梵文本，详加审定，个别词句，堪布索达吉依据藏文本作了修正并加以抉择。</p>
</div>
</body></html>