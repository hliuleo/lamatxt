<html>

<body>
    <div class="title">
        <p>三十五佛忏悔文</p>
    </div>
    <div class="author">
        <p>索达吉堪布 校译</p>
    </div>
    <p>南无皈依十方尽虚空界一切诸佛、尊法、贤圣僧。</p>
    <p>南无如来，应供，正遍知，明行足，善逝，世间解，无上士调御丈夫，天人师，佛，世尊。</p>
    <div class="jisong">
        <p>南无释迦牟尼佛        南无金刚不坏佛</p>
        <p>南无宝光佛            南无龙尊王佛</p>
        <p>南无精进军佛          南无精进喜佛</p>
        <p>南无宝火佛            南无宝月光佛</p>
        <p>南无现无愚佛          南无宝月佛</p>
        <p>南无无垢佛            南无离垢佛</p>
        <p>南无勇施佛            南无清净佛</p>
        <p>南无清净施佛          南无娑留那佛</p>
        <p>南无水天佛            南无坚德佛</p>
        <p>南无旃檀功德佛        南无无量掬光佛</p>
        <p>南无光德佛            南无无忧德佛</p>
        <p>南无那罗延佛          南无功德华佛</p>
        <p>南无莲花光游戏神通佛  南无财功德佛</p>
        <p>南无德念佛            南无善名称功德佛</p>
        <p>南无红焰帝幢王佛      南无善游步功德佛</p>
        <p>南无斗战胜佛          南无善游步佛</p>
        <p>南无周匝庄严功德佛    南无宝华游步佛</p>
        <p>南无宝莲花善住娑罗树王佛。</p>
    </div>
    <p>如是等十方一切世界中，如来应供正等觉，诸佛世尊，常住在世，愿诸世尊，慈念于我。若我此生，若我前生，无始生死以来，于一切轮回中所受生处，所作众罪，若自作，若教他作，见作随喜。若塔物，若僧物，若十方僧物。若自取，若教他取，见取随喜。五无间罪，若自作，若教他作，见作随喜。十不善道，若自作，若教他作，见作随喜。由是罪障之所覆藏，我有情应堕地狱、饿鬼、旁生，或生边地及蔑戾车，或生长寿天，设得人身诸根不具，或执邪见，或厌诸佛出兴于世。所有罪障，今对一切诸佛世尊，智慧者，五眼者，见证者，称量者，知者，见者，彼诸尊前，发露忏悔，不覆不藏，从此制止，永不再犯。</p>
    <p>愿彼诸佛世尊，慈念于我，若我此生，若我前生，无始生死以来，于一切轮回中，所受生处，若我乃至布施畜生一抟食之善根，若我护戒之善根，若我净行之善根，若我成熟诸有情之善根，若我发无上菩提心之善根，若我修无上智之善根，悉皆合集校计筹量，今对无上，无能胜，胜中胜，尊中尊前，悉皆回向阿耨多罗三藐三菩提。过去诸佛世尊云何回向，未来诸佛世尊云何回向，现在诸佛世尊云何回向，我亦如是普皆回向。众罪皆忏悔，诸福尽随喜，及劝请诸佛，愿证无上智。过去及未来，现在人中尊，无量功德海，我今皈命礼。</p>
    <div class="jisong">
        <p>菩萨具足大悲力 勇士救护利有情</p>
        <p>普救无依罪恶我 彼诸菩萨我皈依</p>
        <p>身业之三种 口业之四种</p>
        <p>以及意三业 十不善皆忏</p>
        <p>无始至今生 十恶五无间</p>
        <p>心随烦恼转 诸罪皆忏悔</p>
        <p>愿戒无有过 具足清净戒</p>
        <p>以无执心戒 戒度得圆满</p>
        <p>我昔所作诸恶业 皆由无始贪嗔痴</p>
        <p>从身语意之所生 一切我今皆忏悔</p>
        <p>所有礼赞供养福 请佛住世转法轮</p>
        <p>随喜忏悔诸善根 回向众生及佛道</p>
    </div>
</body>

</html>