<html>

<body>
    <div class="title">
        <p>佛说父母恩难报经</p>
    </div>
    <div class="author">
        <p>後汉安息国三藏安世高 译</p>
    </div>
    <p>闻如是：</p>
    <p>一时婆伽婆在舍卫城祇树给孤独园。</p>
    <p>尔时世尊告诸比丘：”父母於子，有大增益，乳哺长养，随时将育，四大得成。右肩负父、左肩负母，经历千年，正使便利背上，然无有怨心於父母，此子犹不足报父母恩。若父母无信，教令信，获安隐处；无戒，与戒教授，获安隐处；不闻；使闻教授，获安隐处；悭贪，教令好施，劝乐教授，获安隐处；无智慧，教令黠慧，劝乐教授，获安隐处。如是信如来．至真．等正觉．明行成为．善逝．世间解．无上士．道法御．天人师、号佛．世尊教，信法教授，获安隐处。诸法甚深，现身获果，义味甚深。如是智者，明通此行，教令信圣众。如来圣众甚清净，行直不曲，常和合，法法成就，戒成就、三昧成就、智慧成就、解脱成就、解脱见慧成就。所谓圣众——四双八辈，是谓如来圣众，最尊最贵，当尊奉敬仰，是世间无上福田。如是诸子！当教父母行慈。诸比丘有二子：所生子、所养子，是谓比丘有二子。是故诸比丘！当学所生子，口出法味。如是诸比丘，当作是学。“</p>
    <p>尔时诸比丘闻佛所说，欢喜奉行。</p>
</body>

</html>