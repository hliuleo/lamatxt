<html>

<body>

    <p>卷下</p>
    <p>尔时。释迦牟尼佛因信相菩萨。为一切众生及自己身。问诸佛名。佛说十方三世诸佛十二部经大菩萨僧已。复欲大师子吼。师子吼者。名决定说。决定说者。明知如来。常住不灭。并说众生。尽有佛性。诸魔怖畏。外道归伏故。是名师子吼。如是显说已。舌遍覆三千大千世界。一切世界。六种震动。六种震动者。东涌西没。西涌东没。南涌北没。北涌南没。中涌边没。边涌中没。是名大地六种震动。舌根放大光明。大光普照。大光普照者。转无常以为常。转不净以为净。转苦以为乐。转无明以为明。尔时佛光所照之处。山林国土。江河大海。铁围山川。一切地狱。高下平正。皆悉清净。无诸秽恶。犹如东方清净庄严满月世界。</p>
    <p>尔时。释迦分身诸佛。从空化下。犹如雨华。从地化出。犹如涌云。遍满虚空。间无空处。是时化佛。异口同音。皆言如来。常性不灭。说诸众生。尽有佛性。并云诸法。皆归于空。万行因果。皆归一乘。众生见之。说是语已。忽然不现。唯见释迦。在本座上。当于尔时。一切大众。皆见化佛。所以见者。皆是释迦。威神之力。释迦慈父。现此神通威德力时。是时众中。四十恒河沙菩萨得无生法忍。八万声闻发大乘心。十千比丘得阿罗汉道。一万八千比丘尼得阿那含道。四亿优婆塞得斯陀含道。十亿优婆夷得须陀洹道。无量天人得法眼净。自识宿命。知有为法。悉皆无常。</p>
    <p>尔时众中。师子吼菩萨摩诃萨。即从座起。正理衣服。顶礼佛足。而白佛言。世尊。如上所说。闻佛名亦灭罪。闻法名亦灭罪。闻僧名亦灭罪。为佛力。为法力。为僧力。如其佛力应求佛。如其法力应求法。如其僧力应求僧。何须求三。如上所说。唯有一乘。众生见三。佛自说三。何况众生。佛告师子吼菩萨摩诃萨言。善哉善哉。善男子。快问是义。利益众生。谛听谛听。今当为汝。分别解说。非但佛力。非但法力。非但僧力。皆是众力。佛是众生归处父母。菩萨僧者是证明知识。迷子众生。若有醒悟。自生厌离。念力多故。求出三界烦恼大海。方广经典为作大船。善男子。佛即是法。法即是僧。僧即无为。无为是空。无为空。有为空。内空外空。大空小空。皆归一空。更无别空。善男子。汝向所问。应当求一。何须求三。善男子。譬如有人。怖畏虚空。处处游行。藏护其身。不离虚空。善男子。十方佛说。及我所说。万善因缘。三宝三乘。不过有一。为初中后善。一切众生。分别说三。是故名为。一相三宝。师子吼菩萨言。善哉善哉。实如圣教。我以久知。为诸众生。问如此事。</p>
    <p>师子吼菩萨摩诃萨复白佛言。世尊。如佛所说。无二无三。是方广经典诸佛之母。菩萨大道。学者眼目。摄诸邪见。救护散失心。断除三恶道。开无上菩提门。进诸声闻。趣于大乘。我当以大陀罗尼咒。以守护之。净持戒行。修学是经。亦当护之。或复有人。敬是经典。修行七日。或有恶魔。欲来恼乱。使诸恶魔。不得其便。世尊。我护是经。令得久住。尽菩提性。佛言。善男子。汝护是经。即护三宝。亦护行教者。</p>
    <p>尔时。师子吼菩萨。即于佛前。而说咒曰</p>
    <p>南无佛陀。南无达摩。南无僧伽。阿亶地。陀罗尼。多陀。呵阿伽阇尼。婆毗。萨婆达摩尼。婆毗。伊舍摩陀。毗婆舍那。毗摩罗修钵离。达摩尼。佉那。婆楼尼叉夜。多摩隶遮隶。睺楼睺楼。师鞞帝。曼哆罗曼哆罗。娑诃。</p>
    <p>一读百遍。右绕七匝。如是七日。一日三时。于其七日。勿念余经。存心方广。更莫异境。世尊。是陀罗尼咒。八百万亿诸佛所说。我今说之。若有谤此咒者。即为谤此诸佛如来。已谤此咒者。世世与道不成。不出三界。何以故。是咒能令失心者使得本心。是陀罗尼咒。一经于耳。闻以书写。不食酒肉。斋戒自守。去离戏论。不入愦市。常行大慈。贵于坐禅。是人或从无量劫来。三障重罪。闻此咒已。至心受持。日日读诵。经念不忘。是人乃至菩提。不堕三涂。</p>
    <p>佛告师子吼菩萨言。善哉善哉。能护三宝。慈念众生。令出三有。说如是咒。大作利益。无量学人。开阐导教。断诸邪见。善男子。一切众生。闻汝名者。咒音声者。信敬不毁。是人现世安稳。及其命终。常见诸佛。亦得见我。亦见汝身。并诸菩萨。自知得作佛。决定无有疑。一切见佛性。都由清净信。万善成佛道。会舍一切恶。佛言。若有善男子。善女人。能于我灭后。或复一日。或复一夜。或复一时。或复一念。礼拜三世十方诸佛。十二部经。诸大菩萨。心念大乘。思第一义。是人一念。一弹指顷。十恶五逆。及谤方等。一切恶业。悉皆除灭。无有遗余。若有比丘。比丘尼。若菩萨。若沙弥。若沙弥尼。或失本心。身犯四重。八禁六重。十恶五逆。诽谤方等。今若生信。礼拜如是十方三世诸佛名者。如是恶业。悉得除灭。无有遗余。</p>
    <p>作是语已。尔时定光佛时。善见王子与三千人俱。忽然之顷。来至佛所。顶礼佛足。同声白佛言。世尊。我等或从无量劫来。造作恶业。不可具说。或犯十恶。或犯五逆。及谤方等。或造无量阿僧祇罪。求依如来。十二部经。诸菩萨众。发露忏悔。唯愿听许。佛言。善哉善哉。善男子。怖心难生。善根难发。欲忏十恶。欲忏五逆。乃至一阐提。欲见佛性者。应当如是。随意说之。</p>
    <p>尔时三千人。闻佛慈音。正理衣服。合掌作礼。偏袒右肩。右膝着地。作如是言。世尊。我等今者。归命十方佛。归命十方法。归命十方僧。复次归命稽首东方阿閦佛。亦复归命南方宝相佛。稽首西方阿弥陀佛。亦复归命北方胜妙佛。稽首上方香积如来。亦复归命下方亿像如来。稽首东方普贤大士。亦复归命南方持世。稽首西方观音大士。亦复归命北方满月。稽首上方虚空藏大士。亦复归命下方坚德大士。稽首本师定光如来。亦复归命未来佛性。稽首他方分身化佛。归命今者我师释迦。稽首大士维摩文殊。亦复归命阿难迦叶。稽首出现四道圣人。亦复归命有教初心。稽首大藏十二部经方等正典。亦复归命诸余经法。稽首八分舍利形像。亦复归命现在诸佛。四方四王。忉利释梵。三十三天。虚空天上。地上地下。有诸山林树下。一切神仙。有大神足者。有天眼者。有天耳者。愿使闻知。皆为证明。愿一切众生。若未忏者。皆得灭罪。作如是言。我等或从无始世界及今恶身。狂惑心乱。无量倒见。烦恼恶业。不可具陈。所作众罪。不自觉知。恶心炽盛。不见后世。但见现在。乐习烦恼。远离善根。恶业障隔。近恶知识。于比丘比丘尼边作非法事。于父母边作非法事。或复自在用僧鬘物。于五部僧边或作是非。或说世间无量恶业。或杀菩提善根众生。或谤法师。法说非法。非法说法。谓如来无常。正法无常。僧宝无常。不乐慧施。信受邪法。是故今日。无量怖畏。无量惭愧。归依三宝。诸佛慈悲。方等父母。菩萨知识。听许我等。发露忏悔。愿除无量劫以来生死重罪。愿后更莫造。</p>
    <p>复次世尊。我等或从无量劫来造作五逆。或犯过去未来现在诸佛禁戒。作一阐提行。发粗恶言。诽谤正法。造是重业。未曾改悔。心无惭愧。或犯十恶五逆等罪。自知定犯如是重事。本心初无怖畏惭愧。默受供养。未曾发露。于彼正法。未有护惜建立之心。于其中间。毁呰轻贱。言多过恶。或复说言。无佛法僧。或造如是。十恶五逆。无间重罪。是故今日。无量怖畏。无量惭愧。归依三宝。诸佛慈悲。方等父母。菩萨知识。听许我等。发露忏悔。愿除无量劫以来生死重罪。愿后更莫造。</p>
    <p>复次世尊。我等或从无量劫来。或四倒见。四重之法。说偷兰遮。偷兰遮法。说为四重。犯说非犯。非犯说犯。轻罪说重。重罪说轻。净见不净。不净见净。或复邪见。赞说世典。不敬佛经。诸恶论义。畜八不净。真是佛语。以为魔语。真是魔语。以为佛语。或复信受。六师所说。或作是言。如来今日。毕竟涅槃。三宝无常。身心起惑。无量倒见。是故今日。无量怖畏。无量惭愧。归依三宝。诸佛慈悲。方等父母。菩萨知识。听许我等。发露忏悔。愿除无量劫以来生死重罪。愿后更莫造。</p>
    <p>复次世尊。我等或从无量劫来。及今一形。或犯招提僧物。或犯十方僧物。或犯现前僧物。或犯五部僧物。乃至一比丘物。一切檀越物。或复自称。我得正法。四禅四果。缘是恶业。不善因缘。或本出家。造作四重。八禁六重。十三僧残。二不定法。三十舍堕。九十一堕。四忏悔法。众多学法。七灭诤法。或犯如是。一一诸戒。从突吉罗。复至四重。或复五逆。诽谤正法甚深经典。造一阐提行。覆藏不悔。日夜增长。曾闻佛说。若犯四重。乃至五逆。或谤正法。若不发露。定堕地狱。诸佛菩萨。声闻缘觉。无能救护。师僧父母。诸天世人。亦不能救。是故今日。无量怖畏。无量惭愧。是故今日。归依三宝。过去多宝。未来千佛。现在分身诸佛释迦。诸佛慈悲。方等父母。菩萨知识。听许我等。发露忏悔。愿除无量劫以来。烦恼障。业障。报障。四重无间。十恶重罪。</p>
    <p>复次世尊。我等今者。为诸众生。及自己身。十方佛前。今者忏悔。一切众生。无量劫来。不识诸佛。及父母恩。不解善法。造作众恶。自恃种性。及诸财宝。盛年放逸。作诸恶业。随心所作。不见其过。凡夫愚行。无智暗覆。亲近恶友。烦恼乱心。五欲因缘。心生忿恚。不知厌足。故作众恶。亲近非圣。因生悭嫉。贫穷因缘。而造诸恶。及以女色。奸谄作恶。系属于他。常有怖畏。不得自在。诸结恼热。贪欲恚痴。娆动其心。渴爱所逼。造作众恶。身口意恶。所集三业。是众罪等。今悉忏悔。或不恭敬。佛法圣僧。如是众罪。今悉忏悔。或不恭敬。菩萨缘觉。如是众罪。今悉忏悔。以无智故。诽谤正法。不知恭敬。父母师长。如是众罪。今悉忏悔。愚惑所覆。骄慢放逸。因贪恚痴。造作诸恶。如是诸罪。今悉忏悔。我今供养。十方诸佛。愿诸众生。令住十地。悉令具足。如来正觉。</p>
    <p>尔时。佛告善见王子。善哉善哉。大士大士。自能观身。不善恶业。生大怖畏。发露诸恶。复为众生。忏悔众罪。以是名汝。是真大士。自离众恶。复令众生。远离众恶。是故名汝。是真大士。不愿自身。先愿众生。令得正觉。是故名汝。是真大士。</p>
    <p>尔时。善见王子三千人。忏悔以讫。以偈赞佛</p>
    <div class="jisong">
        <p>唯佛一人独第一 三界父母一切智 于一切等无与等</p>
        <p>稽首世尊希有比 凡人行惠为己利 求报以财而给施</p>
        <p>佛大慈仁无此事 怨亲憎爱以等利 大精进人我归命</p>
        <p>佛二足中尊最上 智慧眼人能知见 诸天不解此智慧</p>
        <p>过去未来今诸佛 一切我皆稽首礼 如是我今归命佛</p>
        <p>亦如恭敬三世尊</p>
    </div>
    <p>尔时。十方诸佛。即为善见王子及三千人。而说偈教</p>
    <div class="jisong">
        <p>若欲求佛道 常随多闻人 如事善师想 成佛亦不久</p>
        <p>若持戒清净 是名实比丘 若有能观空 是名得三昧</p>
        <p>若有能精进 是名行道人 若有得涅槃 是名为实乐</p>
        <p>持戒大沙门 大戒清净尼 半月常布萨 结净行乞食</p>
        <p>身被僧伽梨 衣钵行随身 诸天皆欢喜 恭敬合掌礼</p>
        <p>我使诸天人 以为作给使 亦如诸小天 奉事天帝释</p>
        <p>今日得现报 未来不可量 出家持禁戒 是名报佛恩</p>
        <p>复次善见王 除我及菩萨 世间一切人 心生清净信</p>
        <p>了知十方佛 常住不涅槃 法僧亦复然 如是诸人等</p>
        <p>是名报佛恩</p>
        <p>复次善见王 世间一切人 心无分别想 了知一乘道</p>
        <p>过去并未来 十方及现在 唯有一佛乘 无二亦无三</p>
        <p>若能发是意 心无分别相 如是诸人等 是名报佛恩</p>
        <p>复次善见王 若能有一人 于我灭度后 心常生信解</p>
        <p>皆言诸众生 悉有如来性 如是诸人等 亦名报佛恩</p>
        <p>若修一念善 不求天果报 直向无上道 亦名报佛恩</p>
        <p>复次善见王 于我灭度后 若能有一人 须臾读是经</p>
        <p>敬重佛法僧 孝顺供养师 如是诸人等 亦名报佛恩</p>
        <p>若人舍一财 饮食及衣服 普施诸大众 亦名报佛恩</p>
        <p>复次善见王 于我末法中 有能化一人 须臾听是经</p>
        <p>复胜别供养 百亿菩萨众 如是大乘经 诸佛菩萨母</p>
        <p>念佛敬是经 并诸菩萨众 等心无彼此 是名报佛恩</p>
        <p>复次善见王 有能末法中 若欲报佛恩 一念在禅定</p>
        <p>胜活三千界 满中一切人 谤禅坏乱众 如杀三千界</p>
        <p>满中一切人 及诸众生类 谤禅坏乱众 其罪亦如是</p>
        <p>若人见修善 诽谤不信受 断坏三宝种 不名报佛恩</p>
    </div>
    <p>尔时。善见王子三千人。蒙佛教已。欢喜顶受。重说偈言</p>
    <div class="jisong">
        <p>我等今者 稽首过去 未来现在 三世诸佛</p>
        <p>亦复归命 释迦文佛 稽首八万 四千法藏</p>
        <p>亦复归命  诸余经法 稽首过去 维摩文殊</p>
        <p>亦复归命  多闻大智 阿难舍利 稽首无学</p>
        <p>五分法身 亦复归命 始学初因 稽首以讫</p>
    </div>
    <p>重说偈言</p>
    <div class="jisong">
        <p>诸佛说何实 何者是不实 实之以不实</p>
        <p>二事不可得 如是真实相 不戏于诸法</p>
        <p>怜悯众生故 方便转F轮 诸圣所从来</p>
        <p>佛示如是来 实相及所去 佛亦尔无异</p>
        <p>诸圣如实语 佛亦如实说 以是故名佛</p>
        <p>多陀阿伽度 忍铠心坚固 精进弓力强</p>
        <p>智慧箭到利 破骄慢诸贼 应受天世人</p>
        <p>一切诸供养 以是故名佛 以为阿罗汉</p>
        <p>正知苦实相 亦实知苦因 知苦尽实相</p>
        <p>亦知苦尽道 真正解四谛 定实不可变</p>
        <p>是故十方中 号三藐三佛 得微妙三明</p>
        <p>清净行亦具 是故号世尊 鞞阇遮罗那</p>
        <p>解知一切法 自得妙道法 或时方便说</p>
        <p>悯念一切故 灭除老病死 令到安稳处</p>
        <p>以是故名佛 以为修伽陀 知世所从来</p>
        <p>亦知世尽道 以是故名佛 为路迦鞞陀</p>
        <p>戒定慧等眼 无及况出上 以是故名佛</p>
        <p>为阿耨多罗 大悲度众生 软善教调御</p>
        <p>以是故名佛 富楼沙昙藐 智慧无烦恼</p>
        <p>说最上解脱 以是故名佛 提婆魔努舍</p>
        <p>三世动不动 尽及不尽法 道树下悉知</p>
        <p>是故名为佛</p>
    </div>
    <p>尔时。十方诸佛入神通三昧。而自举身。处于空中。异口同音。唱如是言。是善见大士及以三千人。汝等罪性。不在外。不在内。不在中间。心实故善力实。心解故罪性解。空慧故罪性空。信力故福力多。若能如是忏悔者。则为己见我。亦见多宝佛及诸分身者。忏悔灭罪。以常见我今日教化诸菩萨。如是忏悔者。令我及分身。灭度多宝佛。一切皆欢喜。十方现在佛。并过去未来。亦见亦供养。亦令得欢喜。顺此大乘经。得入菩提门。</p>
    <p>佛告诸弟子。有罪欲忏悔。当如善见王。礼是三世佛。十二部尊经。诸大菩萨僧。一一心礼。亦如遭我想。值我想。见我想。见一佛想。二佛想。十佛想。见百佛想。千佛想。万佛想。亦如见无量佛想。如是一一心礼。是人福德无量。灭除生死重罪。阿僧祇劫中。不堕三恶道。安住于佛道。决定无有疑。是故悔诸罪。至心谛信之。定得灭重罪。</p>
    <p>尔时。善见王子三千人等。俱发声言。以偈赞佛</p>
    <div class="jisong">
        <p>世尊大慈悲 释种大法王 处众师子吼</p>
        <p>普摄诸众生 视众如一子 无彼亦无此</p>
        <p>以见无上尊 是故今敬礼</p>
    </div>
    <p>尔时。佛告善见王子及以三千人等。若能如是。发露忏悔。不覆藏罪。是真菩萨。汝于来世。必得作佛。复次善男子。于我灭后。有能真心礼是十方诸佛。十二部经。诸菩萨僧者。是名报三宝恩。即灭十恶五逆及谤方等。灭是罪已。应以须陀洹得度者。授与须陀洹果。应以斯陀含得度者。授与斯陀含果。应以阿那含得度者。授与阿那含果。应以阿罗汉得度者。授与阿罗汉果。应以辟支佛得度者。授与辟支佛果。应以菩萨得度者。授与菩萨果。今是经中诸大菩萨摩诃萨。得一生实相。皆由礼是十方三世诸佛。或有菩萨得二生法界。皆由礼是三世诸佛。或有菩萨得毕竟智。皆由礼是三世诸佛。或有菩萨得悟第一义谛。皆由礼是三世诸佛。或有菩萨得首愣严三昧。皆由礼是三世诸佛。或有菩萨得虚空三昧。智印三昧。皆由礼是三世诸佛。或有菩萨得不退忍。如法忍如法界忍。皆由礼是三世诸佛。或有菩萨得陀罗尼。大念心无碍智。皆由礼是三世诸佛。或有菩萨得师子吼三昧。金刚三昧。五智印三昧。皆由礼是三世诸佛。或有菩萨得平等三昧。大慈大悲阿耨多罗三藐三菩提佛行。皆由礼是十方无量三世诸佛。</p>
    <p>尔时。文殊师利法王子菩萨摩诃萨而白佛言。世尊。一切众生。狂惑心乱。造作恶逆。云何自知。而得灭罪。</p>
    <p>佛告文殊师利。如上所说。若人闻是方广经典。及闻十方三世诸佛名。十二部经。诸大菩萨。心生欢喜。无量信敬。书写受持。读诵通利。空净之处。净治一室。香泥涂地。以好幡盖。庄严其内。先烧好香。然后请佛。不问多少。香水洗浴。着净衣服。一上厕一洗浴。安置宝座。久修是经。了知法相。无人我见。请命令上。分别称扬。烧好妙香。一心除乱。正忆正念。一心念佛。是诸行人。和合为上。若不和合。嗔恚诤讼。不名忏悔。嗔恚俱怀。与道相违。想念大乘。思第一义。七日七夜。不得眠卧。一日三时。读诵是经。日夜六时。烧香供养。礼拜忏悔。称是经中诸佛菩萨。十二部经名号。心心不乱。心心不错。心心不异。心心时进。心心日进。心心生信。心心欢喜。心心相次。心心相续。心心深重。心心不离。心心思罪。心心念佛。心心念法。心心念僧。心心念戒。心心念舍。心心念天。是人如是读诵。如是礼拜。如是至心。如是忏悔。从初一日。至第六日。复以香泥涂地。复以香水浴身。烧种种妙香。深心供养。以此至心。是人忏悔。震动十方。我于尔时。与无量无边恒沙诸佛。无量无边恒河沙菩萨。随其音声。入其室内。与作证明。如是七日。定得灭罪。净除罪业。决定无疑。所以知者。凡夫之人。未合真谛。当取梦相。若见一梦。即灭一逆。见此五梦。即灭五逆。是人其夜。梦见自身。欲渡大河。上大桥行。当知是人。定得度脱。其人或时。梦见自身。人与洗浴。天雨其身。当知是人。定得清净。其人或时。梦见自身。入沙门大会之中。入次而坐。当知是人。真佛弟子。其人或时。梦见自身。入塔寺中。见好大像。及见菩萨。当知是人。得正门已。其人或时。梦见自身。自得果食而食。当知是人。还得果报。</p>
    <p>佛告文殊师利。若有比丘。比丘尼。菩萨。清信士女。沙弥。沙弥尼。失心错乱。身犯如是。一一禁戒。如是忏悔。若不灭罪。无有是处。除不至心忏悔者外。</p>
    <p>文殊师利问佛言。世尊。行此法时。得多人不。佛言。一人以上。二十人以下。行此法时。亦勿曾念诸余经典。从此悔已。后更莫造。是名悔法。应作是念。我等今者。如死还活。我当持戒。我当精进。我当读诵大乘方等。是人尔时。应作是念。从今日始。坚持禁戒。愿如金刚。是人作是念时。维摩大士。复与无量菩萨。立其人前。为作时证。大德普贤。为作羯磨。大德迦叶。与作依止。佛告文殊。是名灭罪。是名解脱。是名具戒。是名得住。</p>
    <p>尔时世尊。复告文殊师利菩萨摩诃萨言。若有犯四重八禁。六法十戒。三归五戒。八禁十善。一一戒律。乃至五逆。及谤方等。除一阐提。若不忏悔。发露诸罪。其人命终。决定必堕。阿鼻地狱。</p>
    <p>文殊师利白佛言。世尊。云何名为阿鼻地狱。唯愿如来。为一切众生。说其因缘。形状大小。苦乐受报。劫数多少。</p>
    <p>佛告文殊。快哉快哉。快问是义。谛听谛听。及诸大众。善思念之。吾当为汝。广开分别。云何名为。阿鼻地狱。阿者言无。鼻者言间。间无暂乐。故言无间。阿者言无。鼻者言遮。阿者言无。鼻者言救。阿者言无。鼻者言不动。阿者言极热。鼻者言极恼。阿者言不闲。鼻者言不住。不住不闲故。名阿鼻地狱。阿者言大火。鼻者言极热。猛火入心故。名阿鼻地狱。</p>
    <p>佛复告文殊师利菩萨摩诃萨言。善男子。阿鼻地狱。纵广正等。八万由旬。七重铁城上。有七重铁网。下有十八鬲。周匝七重。皆是刀林。其七重城内。复有剑林。下有十八鬲。其一一鬲。八万四千重。于其四角。复有四大铜狗。其身长大。四十由旬。眼如电光。牙如剑树。齿如刀山。舌如铁钩。抓如铁杈。尾如铁蟒。一切毛孔。皆出猛火。其烟臭恶。世间臭物。无以可比。其狱四门。一一门边。复有十八狱卒。头如罗刹头。口如罗刹口。头上十八角。手捉铁叉。七重城内。有无数铁幢。幢头火涌。如沸涌泉。其铁流迸。满阿鼻城中。阿鼻四门。其一一门上。复有十八铜釜。沸铁涌出。四门漫流。满阿鼻城。一一鬲间。复有八万四千铁蟒大蛇。吐毒吐火。身满城中。其蛇哮吼。如天大雷。雨大铁丸。满阿鼻城中。此城苦事。八万亿千。苦中苦者。恼中恼者。皆集此城。阿鼻地狱。四方有门。一一门外。各有猛火。东西南北。交过通彻。八万由旬。周匝铁牆。铁网弥覆。其地亦铁。上火彻下。下火彻上。四维上下。周匝一时。苦事俱起。如上所说。四重八禁。犯戒五逆。及谤方等。若不依此经中忏悔。而无惭愧。其人命终。如大壮士。屈申臂顷。落入阿鼻地狱。身满其中。热恼急故。口噤不语。唯复张眼合口。合口张眼。此人罪故。万亿刀轮。从空而下。头入足出。一切苦事。过上所说。百千万倍。若有具犯四重。受大苦恼。具足五大劫。八禁复倍。五逆复倍。谤方等经复倍。谤三宝。偷僧祇物。污净行比丘。污比丘尼。谤师害师者。若人奸母。如此人等。复倍加上。除一阐提。永断善根。不出阿鼻。是等罪人。受苦之时。猛火入心。闷绝而死。狱卒罗刹。以铁叉打地。唤言活活。应声即活。一日一夜。万死万生。受大苦恼。如上所说。其人从阿鼻地狱出。以破戒因缘。虚食信施。复入诸小十八地狱。所谓寒冰地狱。黑暗地狱。焦热地狱。刀轮地狱。剑轮地狱。火车地狱。沸屎地狱。濩汤地狱。灰河地狱。剑林地狱。铁床地狱。铜柱地狱。铁机地狱。铁轮地狱。铁窟地狱。铁丸地狱。尖石地狱。饮铜地狱。各八百万岁。然后得出。常生下处。五百世中。不识三宝。值善知识。得发菩提。不值知识。还堕地狱。犯突吉罗罪。若不忏悔。地狱受苦。如四天王日月八百万岁。波夜提罪复加二倍。僧残罪复加二倍。是诸罪人。受苦之时。更无余言。唯得唱言。阿波波。阿吒吒。阿罗罗。阿婆婆。是故有罪。当急忏悔。还归三宝。</p>
    <p>复次。文殊师利菩萨摩诃萨。若欲速疾除灭罪者。如是经中。忏悔发露。行道七日。一日一食。思惟正观。忆念如来成佛时。大人相。觉人相。不动人相。解脱人相。光明人相。满智慧人相。具足诸波罗蜜相。首愣严等诸三昧海相。菩萨摩诃萨。从胜意慈三昧起入灭意定。从灭意定起还入首愣严定。从首愣严定起入慧炬三昧。从慧炬三昧起入诸法相三昧。从诸法相三昧起入光明相三昧。从光明相三昧起入师子音声三昧。从师子音声三昧起入师子奋迅三昧。从师子奋迅三昧起入师子振动三昧。从师子振动三昧起入海意三昧。从海意三昧起入普智三昧。从普智三昧起入陀罗尼印三昧。从陀罗尼印三昧起入普现色身三昧。从普现色身三昧起入法界性三昧。从法界性三昧起入师子王三昧。从师子王三昧起入灭诸魔相三昧。从灭诸魔相三昧起入空慧三昧。从空慧三昧起入解空相三昧。从解空相三昧起入大空智三昧。从大空智三昧起入遍一切处色身三昧。从遍一切处色身三昧起入观心相三昧。从观心相三昧起入菩萨摩诃萨金刚相三昧。从菩萨摩诃萨金刚相三昧起入金刚顶三昧。从金刚顶三昧起入一切海三昧。从一切海三昧起入一切陀罗尼海三昧。从一切陀罗尼海三昧起入一切佛境界海三昧。从一切佛境界海三昧起入一切诸佛解脱解脱知见海三昧。从一切诸佛解脱解脱知见海三昧起然后入无量无边诸三昧海门。从诸三昧海门起入寂意灭意三昧。从寂意灭意三昧起入金刚喻定大解脱三昧门。</p>
    <p>佛告文殊。于我灭后。若有善男子。善女人。生一念信心。若能书写读诵一偈。念是相。忆是相。观是相。信心成就。一念之顷。除却九十亿那由他恒河沙等微尘数劫生死重罪。永离暗障。明知如来。常住不灭。</p>
    <p>尔时世尊。为诸大众。重说偈言</p>
    <div class="jisong">
        <p>力士诸鬼神 畜生恶象王 淫女及恶龙 无量诸恶人</p>
        <p>婆薮阿阇世 提婆殃崛魔 身心起逆罪 应堕阿鼻狱</p>
        <p>生信礼三世 十方无量佛 释迦临涅槃 为住无量劫</p>
        <p>摩伽陀国人 悉发菩提心 皆由恭敬礼 十方三世佛</p>
        <p>阿若骄陈如 五百声闻等 来世成佛道 皆由恭敬礼</p>
        <p>十方三世佛 外道婆罗门 十仙大梵志 今得阿罗汉</p>
        <p>乃往过去世 皆由恭敬礼 十方三世佛 自悟第一义</p>
        <p>十方佛土中 一切菩萨众 往生无量寿 皆由恭敬礼</p>
        <p>十方三世佛 复次善见王 我昔作国王 名曰大仙与</p>
        <p>佛日未出时 供养出家人 五百婆罗门 饮食及衣服</p>
        <p>房舍及卧具 悉满二十年 我时即告言 师等发菩提</p>
        <p>是诸婆罗门 虽复受供养 实不信三宝 师便答我言</p>
        <p>世间无菩提 及以无解脱 我等闻是语 实护方等经</p>
        <p>断是婆罗门 五百人命根 是人命终已 即堕阿鼻狱</p>
        <p>既堕地狱已 即时发三念 礼是三世佛 敬信方等经</p>
        <p>大士菩萨僧 作是三念已 即时出地狱 往生甘露鼓</p>
        <p>寿命十小劫 皆由生信心 敬礼十方佛 是诸波罗门</p>
        <p>初谤堕地狱 后信便得出 况汝大菩萨 具足惭愧者</p>
        <p>本自实无罪 为诸众生故 忏悔四重禁 及以五无间</p>
        <p>乃至一阐提 若有凡夫人 身犯如是罪 若能如是忏</p>
        <p>除灭四重禁 五逆一阐提 必得成佛道 唯除不信者</p>
        <p>若有信解心 恭敬礼诸佛 不成无是处</p>
    </div>
    <p>尔时善见王及以三千人。同声白佛言。若我等得佛。愿度生死流。唯愿天人尊。为我分别说。其有受持者。书写及读诵。功德为云何。</p>
    <p>佛言善见王。汝今当善听。吾为汝说之。若人以七宝。供养千世界。施与一切众。复能善说法。化得罗汉果。不如有一人。闻是诸佛名。乃至一念信。或复一时礼。其福复过彼。何况读诵书。敬信礼拜者。功德不可量。若人能书写。受持及读诵。发心时礼拜。胜以起塔寺。遍千世界中。</p>
    <p>尔时大迦叶。阿难舍利弗。护塔金刚士。诸梵及帝释。转轮四天王。头面礼佛足。同声白佛言。如来去世后。我等当流布。教化诸众生。护念礼拜者。得心常安隐。或犯破重禁。五逆谤方等。使得闻佛名。安住清净地。亦如善见王。来世见佛性。</p>
    <p>尔时。释迦牟尼佛告诸大众。汝等善听。我今为汝。说本因缘。我于往昔。过无量劫。于妙光佛所。闻是十方三世佛名。心生欢喜。合掌顶受。在在处处。教化无量无边众生。闻是佛名。尔时众中。唯有三千人。共我法仪。生无量信心。从我礼拜。是诸佛名。今睹现在十方悉皆成正觉。</p>
    <p>佛告大众。诸善男子。欲灭四重。无间重罪。谤大方等。一阐提罪。皆由信心。复次善男子。若人不信。轻呰不敬。则为谤此十二部经。及谤金刚色身。及谤大士文殊师利。及以谤此十方诸佛。是人定堕地狱而无虚也。何以故。而不信故。谤正法故。谤上人故。谤一切十方三世佛故。定堕地狱。信是佛名。至心礼拜。若不除灭。十恶五逆。及谤方等。无有是处。唯除不信者。断善根人。一阐提者。诸善男子。百亿释迦。一一分身。国土教化。末后释迦。则我身是也。</p>
    <p>尔时所将三千人等。今皆成佛。初千人者。华光为首。中千人者。楼至为首。后千人者。弥勒为首。是故汝等。应当礼敬如是十方三世诸佛名号之者。汝于来世。当为大众。开阐导教。广济群盲。令出三界。寂然闲居。安处道场。如我无异。</p>
    <p>尔时陀罗尼菩萨。即从坐起。正理衣服。合掌恭敬。而白佛言。世尊。当何名此经。云何奉持。云何修行。</p>
    <p>佛告陀罗尼菩萨。善男子。是经名为大通方广。亦名忏悔除罪得福。如是受持。亦名三千人庄严成佛经。如是受持。广大无对。如是受持。普摄一切。如是受持。无量藏门。如是受持。金刚宝藏。如是受持。济诸重禁。如是受持。</p>
    <p>陀罗尼菩萨白佛言。世尊。如佛所说。是经如是。唯大利益。无量众生。灭罪成佛。是经即是。诸佛之母。菩萨之道。声闻之眼。天人之舍。有如是等。不思议事。我当受持。天上人中。在在处处。广宣流布。常使不断。令得久住。</p>
    <p>佛言。善哉善哉。如是大士。总持无量。一切大藏。当于来世。坐我座处。行我行处。</p>
    <p>佛说是经时。无量菩萨住不退不动地。八万声闻发大乘心。十千比丘得阿罗汉果。八万四千天人得法眼净。百千众生发阿耨多罗三藐三菩提心。</p>
    <p>佛说是经已。金华宝池。忽然不现。佛摄光明。娑婆世界。高下不净。秽恶如本。人行恶故。地狱如本。说是经已。发向娑罗。一切大众。欢喜奉行。</p>
    <div class="note right">
        <p>大通方广忏悔灭罪庄严成佛经 卷下 终</p>
    </div>

</body>

</html>