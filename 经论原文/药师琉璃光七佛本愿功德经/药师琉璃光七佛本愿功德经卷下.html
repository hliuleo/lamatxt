<html>

<body>
    <div class="title">
        <p>卷下</p>
    </div>
    <p>尔时佛告曼殊室利：“彼药师琉璃光如来行菩萨道时，所发大愿及彼佛土功德庄严，我于一劫，若过一劫，说不能尽。然彼佛土纯一清净，无诸欲染，亦无女人，及三恶趣苦恼之声，以净琉璃而为其地，城阙宫殿、及诸廊宇、轩窗罗网，皆七宝成，亦如西方极乐世界功德庄严。于彼国中有二菩萨，一名日光遍照，二名月光遍照，于彼无量菩萨众中，而为上首，能持彼佛正法宝藏。是故曼殊室利，若有净信男子女人，应当愿生彼佛世界。</p>
    <p>“复次曼殊室利，若有众生不识善恶，唯怀贪惜，不知惠施及施果报，愚痴少智，无有信心，多畜珍财，勤劳守护，见乞者来，心生不喜，设不获已行惠施时，如割身肉，深生吝惜。复有无量悭贪有情，积集资财，然于自身尚不能用，况当供给父母妻子，奴婢仆使，及来乞者。彼诸有情从此命终，生饿鬼中或傍生趣，由昔人间、曾闻药师琉璃光如来名故，虽在恶趣，还得忆念彼如来名，即于彼没，生在人中，得宿命念，畏恶趣苦，不乐欲乐，好行惠施，赞叹施者，所有财物，无悭吝心，渐次尚能以头目手足血肉身分施来求者，况余财物。</p>
    <p>“复次曼殊室利，若复有人归依世尊，受诸学处，而破戒破威仪及坏正见；设有持戒正见，不求多闻，于佛所说契经深义，不能解了；虽有多闻，而怀憍慢，由慢心故自是非他，嫌谤正法，为魔伴党。如是愚人，自行邪见，复令无量百千俱胝有情，堕大险坑。此诸有情，堕于地狱、傍生、鬼趣，若曾闻此药师琉璃光如来名号，由彼如来本愿威力，</p>
    <p>于地狱中忆佛名号，从彼命尽还生人间，正见精进，意乐调善，舍俗出家，于佛法中受持学处，无有毁犯，正见多闻，解甚深义，离于憍慢，不谤正法，不为魔伴，渐次修行诸菩萨行，乃至菩提。</p>
    <p>“复次曼殊室利，若诸有情悭贪嫉妒，造诸恶业，自赞毁他，命终当堕三恶趣中，无量千岁受诸剧苦，从彼终已来生人间，或作牛马驼驴之属，恒被鞭挞，饥渴缠心，身常负重，困苦疲极；若得为人，生居下贱奴婢仆使，被他驱役、恒不自在。由昔人中，曾闻药师琉璃光如来名号，彼善根力，今复忆念，至心归依，以佛神力，众苦解脱，诸根聪利，智慧多闻，恒求胜法，常遇善友，永断魔怨，破无明㲉，竭烦恼河，解脱一切生老病死忧悲苦恼，乃至菩提。</p>
    <p>“复次曼殊室利，若诸有情好喜乖离，更相斗讼，恼乱自他，以身语意造诸恶业，展转常为不饶益事，互相谋害；告召山林树塚等神，杀诸众生，取其血肉，祭祀药叉罗刹神等，书怨人名，或作形像，以恶咒术而咒诅之，魇媚蛊道，咒起死尸，令断彼命，及坏其身。是诸有情，若得闻此药师琉璃光如来名号，彼诸恶缘悉不能害，一切展转皆起慈悲，利益安乐，无损恼意及嫌恨心，于自所有常生喜足。</p>
    <p>“复次曼殊室利，若有四众，苾刍、苾刍尼、近事男、近事女，及余净信男子女人，若能受持八支斋戒，或经一年，或复三月，受持学处，以此善根，愿生西方极乐世界见无量寿佛。若闻药师琉璃光如来名号，临命终时，有八菩萨乘神通来，示其去处，即于彼界种种杂色众宝华中，自然化生。或有因此生于天上，虽生天中，而昔善根亦不穷尽，不复更生诸余恶趣。天上寿尽，还生人间，或为轮王，统摄四洲，威德自在，劝化无量百千有情，于十善道，令其修习，或生刹帝利，婆罗门居士贵族，多饶财宝，仓库盈溢，形相端严，眷属隆盛，聪明智慧，勇健盛猛，有大身力。</p>
    <p>“若是女人，得闻药师琉璃光如来名号，至心受持，于后不复更受女身。</p>
    <p>“复次曼殊室利，彼药师琉璃光如来得菩提时，由本愿力，观诸有情遇众病苦，瘦疟干消黄热等病，或被魇魅蛊道所中，或复短命，或时横死，欲令是等病苦消除，所求愿满，时彼世尊入三摩地，名曰灭除一切众生苦恼。既入定已，于肉髻中出大光明，光中演说大陀罗尼咒曰：</p>
    <p class="zang"><span class="zhushi" title="藏文：音译：嗡，纳莫邦嘎蛙德<sub>黑</sub>，别卡子也，姑噜边租雅，不<sub>囉</sub>巴兰渣鸦，达他嘎达耶，阿<sub>尔</sub>哈德<sub>黑</sub>，沙<sub>木</sub>鸦沙<sub>木</sub>不达牙，达雅他，嗡，别卡子也，别卡子也，妈哈别卡子也，囉炸沙漠嘎德<sub>黑</sub>梭哈。">南谟薄伽伐帝 鞞杀社 窭噜薜瑠璃 钵喇婆 曷啰阇也 呾他揭多也 阿啰𠿒帝 三藐三㪍陀也 呾姪他 唵 鞞杀逝 鞞杀逝 鞞杀社 三没揭帝莎诃”</span></p>
    <p>尔时光中说此咒已，大地震动，放大光明，一切众病苦恼皆除，受安隐乐。</p>
    <p>“曼殊室利，若见男子女人有病苦者，应当一心，为彼病人，清净澡漱，或食或药，或无虫水，咒一百八遍，与彼服食，所有病苦，悉皆消灭。若有所求，至心念诵，皆得如意，无病延年。命终之后，生彼世界，得不退转，乃至菩提。是故曼殊室利，若有男子女人，于彼药师琉璃光如来，至心殷重恭敬供养者，常持此咒，勿令废忘。</p>
    <p>“复次曼殊室利，若有净信男子女人，得闻如上七佛如来应正等觉，所有名号，闻已诵持，晨嚼齿木，澡漱清净，以诸香华，末香烧香涂香，作众妓乐，供养形像，于此经典，若自书，若教人书，一心受持，听闻其义，于彼法师，应修供养，一切所有资身之具，悉皆施与，勿令乏少。如是便蒙诸佛护念，所求愿满，乃至菩提。”</p>
    <p>尔时曼殊室利童子白佛言：“世尊，我于末法之时，誓以种种方便，令诸净信男子女人，得闻七佛如来名号，乃至睡中，亦以佛名令其觉悟。世尊，若于此经受持读诵，或复为他演说开示，若自书，若教人书，恭敬尊重，以种种华香涂香、末香烧香、华鬘璎珞、旛盖妓乐而为供养，以五色缯綵而裹袠之，洒扫净处，置高座上，是时四大天王，与其眷属，及与无量百千天众，皆诣其所，供养守护。世尊，若此经宝流行之处，及受持者，以彼七佛如来本愿功德，及闻名号威神之力，当知是处，无复横死，亦复不为诸恶鬼神夺其精气，设已夺者，还得如故，身心安乐。”</p>
    <p>佛告曼殊室利：“如是如是，如汝所说，曼殊室利。若有净信男子女人，欲供养彼七如来者，应先敬造七佛形像，安在清净上妙之座，散华烧香，以诸幢旛，庄严其处。七日七夜，受八戒斋，食清净食，澡浴身体，著新净衣，心无垢浊，亦无恚害，于诸有情，常起利乐慈悲喜舍平等之心。鼓乐絃歌，称赞功德，右绕佛像。念彼如来所有本愿，读诵此经，思惟其义，演说开示。随其所愿，求长寿得长寿，求富饶得富饶，求官位得官位，求男女得男女，一切皆遂。若复有人，忽得恶梦，见诸恶相，或怪鸟来集，或于其家百怪出现，此人若以众妙资具，恭敬供养彼诸佛者，恶梦恶相，诸不吉祥，悉皆隐没，不能为患。或有水火刀毒，悬崖险道，恶象狮子，虎狼熊罴，蛇蝎蜈蚣，如是等怖，若能至心忆念彼佛，恭敬供养，一切怖畏皆得解脱。若他国侵扰，盗贼反乱，忆念恭敬彼如来者，所有怨敌悉皆退散。</p>
    <p>“复次曼殊室利，若有净信男子女人等，乃至尽形不事余天，唯当一心归佛法僧，受持禁戒，若五戒十戒、菩萨四百戒、苾刍二百五十戒、苾刍尼五百戒，于诸戒中，或有毁犯，怖堕恶趣，若能专念彼佛名号，恭敬供养者，必定不生三恶趣中。或有女人，临当产时，受于极苦，若能至心称名礼赞，恭敬供养七佛如来，众苦皆除，所生之子，颜貌端正，见者欢喜，利根聪明，少病安乐，无有非人夺其精气。”</p>
    <p>尔时世尊告阿难言：“如我称扬彼七如来名号功德，此是诸佛甚深境界，难可了知，汝勿生疑。”</p>
    <p>阿难白言：“世尊，我于如来所说契经深义，不生疑惑。所以者何？一切如来，身语意业皆无虚妄。世尊，此日月轮可使堕落，妙高山王可使倾动，诸佛所言终无有异。世尊，然有众生信根不具，闻说诸佛甚深境界，作是思惟：‘云何但念七佛名号，便获尔所功德胜利？’由此不信，便生诽谤。彼于长夜失大利乐，堕诸恶趣。”</p>
    <p>佛告阿难：“彼诸有情，若得耳闻诸佛名号，堕恶趣者，无有是处，唯除定业不可转者。</p>
    <p>“阿难，此是诸佛甚深境界，难可信解，汝能信受，当知皆是如来威力。阿难，一切声闻及独觉等，皆不能知，唯除一生补处菩萨。阿难，人身难得，于三宝中信敬尊重，亦难可得，得闻七佛如来名号，复难于是。阿难，彼诸如来，无量菩萨行，无量巧方便，无量广大愿，如是行愿善巧方便，我若一劫，若过一劫，说不能尽。”</p>
    <p>尔时众中有一菩萨摩诃萨，名曰救脱，即从座起，偏袒右肩，右膝着地，合掌向佛白言：“世尊，于后末世，像法起时，若有众生，为诸病苦之所逼恼，身形羸瘦，不能饮食，喉唇干燥，目视皆暗，死相现前。父母亲属，朋友知识，啼泣围绕。身卧本处，见彼琰魔法王之使，引其神识，将至王所。然诸有情，有俱生神，随其所作善恶之业，悉皆记录，授与彼王。王即依法，问其所作，随彼罪福而处断之。是时病人亲属知识，若能为彼归依诸佛，种种庄严，如法供养，而彼神识，或经七日，或二七日，乃至七七日，如从梦觉，复本精神，皆自忆知善不善业，所得果报。由自证见，业报不虚，乃至命难，亦不造恶。是故净信男子女人，皆应受持七佛名号，随力所能，恭敬供养。”</p>
    <p>尔时具寿阿难，问救脱菩萨曰：“善男子，恭敬供养彼七如来，其法云何？”</p>
    <p>救脱菩萨言：“大德，若有病人，及余灾厄欲令脱者，当为其人，七日七夜，持八戒斋。应以饮食，及余资具，随其所有，供佛及僧。昼夜六时，恭敬礼拜七佛如来，读诵此经四十九遍。然四十九灯，造彼如来形像七躯，一一像前、各置七灯，其七灯状，圆若车轮，乃至四十九夜，光明不绝。造杂綵旛四十九首，并一长旛四十九尺，放四十九生。如是即能离诸厄难，不为诸横恶鬼所持。大德阿难，是为供养如来法式。若有于此七佛之中，随其一佛，称名供养者，皆得如是无量功德，所求愿满，何况尽能具足供养？</p>
    <p>“复次大德阿难，若刹帝利灌顶王等，灾难起时，所谓人众疾疫难，他国侵逼难，自界叛逆难，星宿变怪难，日月薄蚀难，非时风雨难，过时不雨难。彼刹帝利灌顶王等，尔时当于一切有情，起慈悲心，放大恩赦，脱诸幽厄苦恼众生，如前法式，供养诸佛。由此善根，及彼如来本愿力故，令其国界、即得安隐，风雨顺时，谷稼成熟，国内众生，无病安乐，又无暴恶药叉等神，共相恼乱，一切恶相，悉皆隐没。而刹帝利灌顶王等，皆得增益寿命色力，无病自在。大德阿难，若帝后妃主、储君王子、大臣辅相、宫中婇女、百官黎庶，为病所苦，及余厄难，亦应敬造七佛形像，读诵此经，然灯造旛，放诸生命，至诚供养，烧香散华，即得病苦销除，解脱众难。”</p>
    <p>尔时具寿阿难，问救脱菩萨言：“善男子，云何已尽之命，而可增益？”</p>
    <p>救脱菩萨言：“大德，仁岂不闻如来说有九横死耶？由是世尊为说咒药，随事救疗，然灯造旛，修诸福业，以修福故，得延寿命。”</p>
    <p>阿难问言：“九横云何？”</p>
    <p>救脱菩萨言：“一者，若诸有情得病虽轻，然无医药及看病者，设复遇医，不授其药，实不应死而便横死；又信世间邪魔外道妖孽之师，妄说祸福，便生恐动，心不自正，卜问吉凶，杀诸众生，求神解奏，呼召魍魉，请福祈恩，欲冀延年，终不能得，愚迷倒见，遂令横死，入于地狱、无有出期。二者，横为王法之所诛戮。三者，畋猎嬉戏，耽淫嗜酒，放逸无度，横为非人夺其精气。四者，横为火焚。五者，横为水溺。六者，横为种种恶兽所噉。七者，横堕山崖。八者，横为毒药魇祷，咒诅起尸鬼等之所中害。九者，饥渴所困，不得饮食，而便横死。是为如来略说横死有此九种。其余复有无量诸横，难可具说。</p>
    <p>“复次阿难，彼琰魔王，簿录世间所有名藉。若诸有情，不孝五逆，毁辱三宝，坏君臣法，破于禁戒，琰魔法王随罪轻重，考而罚之。是故我今劝诸有情，然灯造旛，放生修福，令度苦厄，不遭众难。”</p>
    <p>尔时众中有十二药叉大将，俱在会坐。其名曰：</p>
    <div class="jisong">
        <p>宫毗罗大将 跋折罗大将</p>
        <p>迷企罗大将 頞你罗大将</p>
        <p>末你罗大将 娑你罗大将</p>
        <p>因陀罗大将 婆夷罗大将</p>
        <p>簿呼罗大将 真达罗大将</p>
        <p>朱杜罗大将 毗羯罗大将</p>
    </div>
    <p>此十二药叉大将，一一各有七千药叉以为眷属，同时举声白佛言：“世尊，我等今者，蒙佛威力，得闻七佛如来名号，于诸恶趣，无复怖畏。我等相率，皆同一心，乃至尽形，归佛法僧，誓当荷负一切有情，为作义利，饶益安乐。随于何处，城邑聚落、空闲林中，若有此经流布读诵，或复受持七佛名号恭敬供养者，我等眷属卫护是人，令脱众难，所有愿求，悉令满足。或有疾厄求度脱者，亦应读诵此经，以五色缕，结我名字，得如愿已，然后解结。”</p>
    <p>尔时世尊赞诸药叉大将言：“善哉善哉，大药叉将。汝等念报七佛如来恩德者，常应如是利益安乐一切有情。”</p>
    <p>尔时会中，有多天众智慧鲜少，作如是念：“云何过是殑伽河沙诸佛世界现在如来，暂闻名者，便获无边殊胜功德？”</p>
    <p>尔时释迦牟尼如来，知诸天众心之所念，即入驚召一切如来，甚深妙定。才入定已，一切三千大千世界，六种震动，雨天妙华，及天香末。彼七如来见是相已，各从其国来至索诃世界，与释迦如来共相问讯。时佛世尊，由其先世本愿力故，各各自于天宝庄严师子座上随处安坐，诸菩萨众、天龙八部、人非人等，国王王子、中宫妃主、并诸大臣、婆罗门长者居士前后围绕，而为说法。</p>
    <p>时诸天众，见彼如来皆已云集，生大希有，疑惑便除。时诸大众，叹未曾有，同声赞言：“善哉善哉，释迦如来饶益我等，为除疑念，令彼如来皆至于此。”</p>
    <p>时诸大众，各随自力，以妙香华，及众璎珞、诸天妓乐，供养如来，右绕七帀，合掌礼敬，赞言：“希有希有，诸佛如来甚深境界，不可思议，由先愿力善巧方便，共现如是奇异之相。”尔时大众各各发愿，愿诸众生，皆得如是如来胜定。</p>
    <p>尔时曼殊室利即从座起，合掌恭敬，绕佛七帀，礼双足已，白言：“世尊，善哉善哉，如来定力不可思议，由本愿力方便善巧，成就众生。唯愿为说大力神咒，能令来世薄福众生，病恼所缠，日月星辰所有厄难，疫疾怨恶，及行险道遭诸恐怖，为作归依，令得安隐。彼诸众生，于此神咒，若自书，教人书，受持读诵，广为他说，常蒙诸佛之所护念，佛自现身，令愿满足，不堕恶趣，亦无横死。”</p>
    <p>时诸如来赞曼殊室利言：“善哉善哉，此是我等威神之力，令汝劝请，哀愍众生，离诸苦难，为说神咒。汝应谛听，善思念之，我当为说。曼殊室利，有大神咒，名曰如来定力琉璃光。若有男子女人，书写读诵，恭敬供养，于诸含识，起大悲心，所有愿求，皆得满足，诸佛现身而为护念，离众障恼，当生佛国。”</p>
    <p>时七如来，以一音声，即说咒曰：</p>
    <p class="zang"><span class="zhushi" title="藏文：音译：达雅他，姑嚜<sub>野</sub>，姑嚜<sub>野</sub>，伊嚜<sub>野</sub>呢米哈<sub>衣</sub>妈德<sub>衣</sub>妈德<sub>衣</sub>，沙<sub>巴</sub>达达他嘎达，沙妈打牙德<sub>衣</sub>切爹阿爹妈爹，巴咧巴巴<sub>木</sub>梭达呢，沙<sub>尔</sub>蛙巴巴<sub>木</sub>，纳沙牙，妈妈不德<sub>黑</sub>不多达嚜<sub>野</sub>，乌嚜<sub>野</sub>姑嚜<sub>野</sub>，不达车渣，巴咧梭达呢，达嚜<sub>野</sub>呢达嚜<sub>野</sub>，嚜<sub>野</sub>噜，嚜<sub>野</sub>噜，嚜<sub>野</sub>噜施卡咧，沙<sub>尔</sub>蛙阿嘎拉嚜<sub>野</sub>达育，呢巴热呢，不德<sub>黑</sub>苏不德<sub>黑</sub>，不达阿德<sub>衣</sub>叉那，辣钱都嚜<sub>野</sub>，沙<sub>尔</sub>蛙爹蛙，沙嚜<sub>野</sub>阿沙嚜<sub>野</sub>，沙面哈连都嚜<sub>野</sub>，沙<sub>尔</sub>蛙不达，波德<sub>衣</sub>萨多，刷嚜<sub>野</sub>刷嚜<sub>野</sub>，不热刷面都嚜<sub>野</sub>，沙<sub>尔</sub>蛙伊达育，巴渣蛙，必打牙，不囉聂，不囉呢，不囉鸦嚜<sub>野</sub>，沙<sub>尔</sub>蛙阿刷牙，柄租鸦，不<sub>囉</sub>德<sub>衣</sub>巴些，沙<sub>尔</sub>蛙巴巴<sub>木</sub>，叉央嘎累梭哈。">呾姪他 具继具继𧫦尼继腻呬（上） 末底末底 馺 䫂怛他 揭多三摩地 頞提瑟恥帝 頞帝末帝 波例 波跛输但你萨婆波跛 那世也 㪍睇勃图 嗢答继 隖䛧矩䛧 佛铎器怛罗 钵里输但你 昙䛧昵昙䛧 䛧噜䛧噜 䛧嚧尸朅囇 萨婆哥罗 蜜栗睹（丁庚） 尼婆喇你 㪍提苏㪍睇 佛陀頞提瑟侘泥娜曷𠸪叉 睹䛧 萨婆提婆 三䛧頞三䛧 三曼捼（奴和切） 汉 囒睹䛧 萨婆佛陀 菩提萨埵 苫䛧苫䛧 钵喇苫曼睹䛧 萨婆伊底隖波达婆萨婆毗何大也 萨婆萨埵者䀯囒泥䀯囒泥（去）䀯囒也䛧 萨婆阿舍薜琉璃也 钵唎底婆细 萨婆波跛
        差杨羯囇 莎诃</span></p>
    <p>尔时七佛说此咒时，光明普照，大地震动，种种神变，一时俱现。时诸大众，见此事已，各各随力，以天香华、涂香末香，奉上彼佛，咸唱善哉，右绕七帀。</p>
    <p>彼佛世尊，同声唱言：“汝等一切人天大众，应如是知。若有善男子善女人，若王王子、妃后大臣、寮庶之类，若于此咒，受持读诵，听闻演说，以妙香华，供养经卷，著新净衣，在清净处，持八戒斋，于诸含识，常生慈愍，如是供养，得无量福。若复有人，有所祈愿，应当造此七佛形像，可于静处，以诸香华、悬缯旛盖、上妙饮食、及诸妓乐而为供养。并复供养菩萨诸天，在佛像前端坐诵咒。于七日中持八戒斋，诵满一千八遍。彼诸如来及诸菩萨悉皆护念，执金刚菩萨并诸释梵四天王等亦来拥卫。此人所有五无间罪，一切业障，悉皆消灭，无病延年，亦无横死及诸疾疫。他方贼盗欲来侵境，斗诤战阵，言讼雠隙，饥俭旱涝，如是等怖，一切皆除，共起慈心，犹如父母。有所愿求，无不遂意。”</p>
    <p>尔时执金刚菩萨，<span class="zhushi" title="注：【龙】为“四天”；【大】为“四天王”。">释梵四天</span>从座而起，合掌恭敬，礼释迦牟尼佛足，白言：“世尊，我等大众，皆已得闻诸佛本愿殊胜功德，及见诸佛慈悲至此，令我众生亲承供养。世尊，若于其处有此经典及七佛名陀罗尼法，流通供养乃至书写，我等悉皆承佛威力，即往其处拥护。于彼国王大臣，城邑聚落，男子女人，勿令众苦及诸疾病之所恼乱，常得安隐，财食丰足，我等即是报诸佛恩。</p>
    <p>“世尊，我等亲于佛前，自立要誓，若有净信男子女人忆念我者，应诵此咒。即说咒曰：</p>
    <p class="zang"><span class="zhushi" title="藏文：音译：达雅他，阿姑，妈姑，达囉姑，妈妈姑，姑累哈胡哈<sub>黑</sub>，妈囉妈囉妈囉妈囉，租租累，租累，梭哈。">呾姪他 要窶莫窶 呾罗窶 么么窶具囇 诃呼（去）醯（去）末啰末啰末啰 竖树囇布囇莎诃</span></p>
    <p>若有净信男子女人、国王王子、大臣辅相、中宫婇女，诵七佛名及此神咒，读诵书写，恭敬供养，现世皆得无病长寿，离众苦恼，不堕三途，得不退转，乃至菩提。彼诸佛土，随意受生，常见诸佛，得宿命智，念定总持，无不具足。若患鬼疟等病，当书此咒，系之肘后，病若差已，置清净处。”</p>
    <p>尔时执金刚菩萨，诣七佛所，右绕三帀，各申礼敬，白言：“世尊，惟愿慈悲，护念于我，我今为欲饶益未来男子女人，持是经者，我更为说陀罗尼咒。”</p>
    <p>时彼七佛赞执金刚言：“善哉善哉，执金刚。我加护汝，可说神咒，为护未来持经之人，令无众恼，所求满足。”</p>
    <p>时执金刚菩萨，即说咒曰：“</p>
    <p class="zang"><span class="zhushi" title="藏文：音译：纳妈沙<sub>巴</sub>达纳<sub>木</sub>，沙<sub>木</sub>鸦沙<sub>木</sub>不达纳<sub>木</sub>，纳妈沙<sub>尔</sub>蛙别炸达囉纳<sub>木</sub>。达雅他，嗡，边自边自，妈哈边自，别炸巴刷达囉呢，沙妈沙妈，沙面达，阿不<sub>囉</sub>德<sub>衣</sub>哈达边自，刷妈刷妈，不<sub>囉</sub>刷面都，沙<sub>尔</sub>蛙必达牙，姑噜姑噜，沙<sub>尔</sub>蛙嘎<sub>尔</sub>妈呢，沙妈鸦，妈奴妈囉，巴嘎蛙<sub>烟</sub>，别炸巴呢，沙<sub>尔</sub>蛙阿刷<sub>木</sub>嚜<sub>野</sub>，巴咧不囉野梭哈。">南么馺多喃 三藐三佛陀喃 南么萨婆跋折啰达 啰喃 呾姪他唵 跋折 跋折囇 莫诃跋折囇 跋 折啰波舍 陀喇你三么三么 三曼䫂 阿钵喇底 𠿒多跋折囇 苫么苫么 钵啰苫曼睹䛧 萨婆毗何 大也 矩噜矩噜 萨婆羯么阿代喇拏你叉也 三 么也末奴三末啰簿伽畔跋折啰波你 萨婆舍䛧钵哩䀯喇也莎诃”</span></p>
    <p>“世尊，若复有人持七佛名，忆念彼佛本愿功德，并持此咒，读诵演说，我令彼人所愿满足，无所乏少。若欲见我问善恶者，应当书写此经，造七佛像，并执金刚菩萨像，皆于像身，安佛舍利，于此像前，如上所说种种供养，礼拜旋绕，于众生处</p>
    <p>起慈悲心，受八戒斋，日别三时澡浴清净，<span class="zhushi" title="注：【龙】为“三昧”；【大】为“三时”。">三昧</span>衣别，从白月八日至十五日，每日诵咒一百八遍，心无散乱。我于梦中即自现身，共为言说，随所求者，皆令满足。”</p>
    <p>时大会中，有诸菩萨，皆悉唱言：“善哉善哉，执金刚。此陀罗尼不可思议，实为善说。”</p>
    <p>时七如来作如是语：“我等护汝所说神咒，为欲饶益一切众生，皆得安乐，所求愿满，不令此咒、隐没于世。”</p>
    <p>尔时七佛告诸菩萨释梵四天王曰：“我今以此神咒，付嘱汝等，并此经卷，于未来世，后五百岁，法欲灭时，汝等皆应护持是经。此经威神利益甚多，能除众罪，善愿皆遂。勿于薄福众生，诽谤正法，毁贤圣者，授与斯经，令法速灭。”</p>
    <p>尔时东方七佛世尊，见此大众所作已办，机缘满足，无复疑心，各还本土，于其座上忽然不现。</p>
    <p>尔时具寿阿难陀即从座起，礼佛双足，右膝着地，合掌恭敬，而白佛言：“世尊，当何名此经？我等云何受持？”</p>
    <p>佛告阿难陀：“此经名为七佛如来应正等觉本愿功德殊胜庄严，亦名曼殊室利所问，亦名药师琉璃光如来本愿功德，亦名执金刚菩萨发愿要期，亦名净除一切业障，亦名所有愿求皆得圆满，亦名十二大将发愿护持。如是名字，汝当奉持。”</p>
    <p>时薄伽梵说是经已，诸大菩萨及声闻众、天龙药叉、揵闼婆、阿苏罗、揭路茶、紧那罗、莫呼洛伽、人非人等，一切大众闻佛所说，皆大欢喜，信受奉行。</p>
</body>

</html>