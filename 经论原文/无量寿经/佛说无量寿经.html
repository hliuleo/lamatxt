<html><body>
<div class="title">
<p>佛说无量寿经</p>
</div>
<div class="author">
<p>曹魏天竺三藏康僧铠 译</p>
</div>
<p>我闻如是。一时，佛住王舍城，耆阇崛山中，与大比丘众万二千人俱，一切大圣神通已达，其名曰：尊者了本际、尊者正愿、尊者正语、尊者大号、尊者仁贤、尊者离垢、尊者名闻、尊者善实、尊者具足、尊者牛王、尊者优楼频螺迦叶、尊者伽耶迦叶、尊者那提迦叶、尊者摩诃迦叶、尊者舍利弗、尊者大目犍连、尊者劫宾那、尊者大住、尊者大净志、尊者摩诃周那、尊者满愿子、尊者离障、尊者流灌、尊者坚伏、尊者面王、尊者果乘、尊者仁性、尊者喜乐、尊者善来、尊者罗云、尊者阿难，皆如斯等上首者也；又与大乘众菩萨俱，普贤菩萨、妙德菩萨、慈氏菩萨等，此贤劫中一切菩萨；又贤护等十六正士；善思议菩萨、信慧菩萨、空无菩萨、神通华菩萨、光英菩萨、慧上菩萨、智幢菩萨、寂根菩萨、愿慧菩萨、香象菩萨、宝英菩萨、中住菩萨、制行菩萨、解脱菩萨；皆遵普贤大士之德，具诸菩萨无量行愿，安住一切功德之法，游步十方，行权方便，入佛法藏究竟彼岸，于无量世界现成等觉。</p>
<p>处兜率天，弘宣正法，舍彼天宫，降神母胎，从右胁生，现行七步，光明显耀，普照十方，无量佛土，六种振动，举声自称：‘吾当于世，为无上尊，释梵奉侍，天人归仰！’示现算计文艺射御，博综道术，贯练群籍，游于后园，讲武试艺。现处宫中，色味之间。见老病死，悟世非常。弃国财位，入山学道。服乘白马，宝冠璎珞，遣之令还。舍珍妙衣，而著法服。剃除须发，端坐树下，勤苦六年，行如所应。现五浊刹，随顺群生。示有尘垢，沐浴金流。天按树枝，得攀出池，灵禽翼从，往谐道场，吉祥感征，表章功祚。哀受施草，敷佛树下，跏趺而坐。奋大光明，使魔知之，魔率官属，而来逼试，制以智力，皆令降伏。得微妙法，成最正觉。释梵祈劝，请转F轮，以佛游步，佛吼而吼。扣法鼓，吹法螺，执法剑，建法幢，震法雷，曜法电，澍法雨，演法施，常以法音觉诸世间。光明普照无量佛土，一切世界，六种震动。总摄魇界，动魔宫殿，众魔摄怖，莫不归伏。掴裂邪网，消灭诸见，散诸尘劳，坏诸欲堑。严护法城，开阐法门。洗濯垢污，显明清白，光融佛法，宣流正化。</p>
<p>入国分卫，护诸丰膳。贮功德，示福田。欲宣法，现欣笑。以诸法药，救疗三苦，显现道意，无量功德。授菩萨记，成等正觉。示现灭度，拯济无极。消除诸漏，植众德本。具足功德，微妙难量；游诸佛国，普现道教。其所修行，清净无秽。譬如幻师，现众异像。为男为女，无所不变。本学明了，在意所为。此诸菩萨，亦复如是。学一切法，贯综缕练，所住安谛，靡不感化。无数佛土，皆悉普现。未曾慢恣，愍伤众生。如是之法，一切具足。</p>
<p>菩萨经典，究畅要妙，名称普至，道御十方。无量诸佛，咸共护念。佛所住者，皆已得住。大圣所立，而皆己立。如来道化，各能宣布。为诸菩萨，而作大师。以甚深禅慧，开导众生。通诸法性，达众生相。明了诸国，供养诸佛。化现其身，犹如电光，善学无畏之网，晓了幻化之法。坏裂魔网，解诸缠缚。超越声闻、缘觉之地，得空无相无愿三昧。善立方便，显示三乘。于此化终，而现灭度。亦无所作，亦无所有。不起不灭，得平等法。具足成就无量总持百千三昧。</p>
<p>诸根智慧，广普寂定。深入菩萨法藏，得佛华严三昧，宣扬演说一切经典。住深定门，悉睹现在无量诸佛，一念之顷，无不周遍。济诸剧难，诸闲不闲，分别显示真实之际，得诸如来辩才之智。入众言音，开化一切。超过世间诸所有法，心常谛住度世之道。于一切万物，随意自在。为诸庶类，作不请之友。荷负群生，为之重担。受持如来甚深法藏，护佛种性，常使不绝。兴大悲，愍众生。演慈辩，授法眼。杜三趣，开善门。以不请之法，施诸黎庶。如纯孝之子，爱敬父母。于诸众生，视若自己，一切善本，皆度彼岸。悉获诸佛无量功德。智慧圣明，不可思议。如是之等菩萨大士，不可称计，一时来会。</p>
<p>尔时世尊，诸根悦豫，姿色清净，光颜巍巍。尊者阿难，承佛圣旨，即从座起，偏袒右肩，长跪合掌，而白佛言：‘今日世尊，诸根悦豫，姿色清净，光颜巍巍。如明镜净，影畅表里。威容显耀，超绝无量。未曾瞻睹殊妙如今！唯然大圣，我心念言：“今日世尊住奇特之法；今日世雄住诸佛所住；今日世眼住导师之行；今日世英住最胜之道；今日天尊行如来之德；去来现在，佛佛相念，得无今佛念诸佛耶？何故威神光光乃尔？”’于是世尊告阿难曰：‘云何，阿难！诸天教汝来问佛耶？自以慧见问威颜乎？’阿难白佛：‘无有诸天来教我者，自以所见问斯义耳。’</p>
<p>佛言：‘善哉！阿难！所问甚快，发深智慧，真妙辩才，愍念众生，问斯慧义。如来以无尽大悲，矜哀三界，所以出兴于世，光阐道教。欲拯济群萌，惠以真实之利。无量亿劫，难值难见。犹灵瑞华，时时乃出。今所问者，多所饶益，开化一切诸天人民。阿难！当知如来正觉，其智难量，多所导御。慧见无碍，无能遏绝。以一餐之力，能住寿命忆百干劫，无数无量，复过于此，诸根悦豫，不以毁损，姿色不变，光颜无异。所以者何？如来定慧，究畅无极，于一切法，而得自在。阿难谛听！今为汝说！’对曰：‘唯然！愿乐欲闻！’</p>
<p>佛告阿难：‘乃往过去久远无量不可思议无央数劫，绽光如来，兴出于世，教化度脱无量众生，皆令得道，乃取灭度。次有如来，名曰光远，次名月光，次名旃檀香，次名善山王，次名须弥天冠，次名须弥等曜，次名月色，次名正念，次名离垢，次名无著，次名龙天，次名夜光，次名安明顶，次名不动地，次名琉璃妙华，次名琉璃金色，次名金藏，次名炎光，次名炎根，次名地种，次名月像，次名日音，次名解脱华，次名庄严光明，次名海觉神通，次名水光，次名大香，次名离尘垢，次名舍厌意，次名宝炎，次名妙顶，次名勇立，次名功德持慧，次名蔽日月光，次名日月琉璃光，次名无上琉璃光，次名最上首，次名菩提华，次名月明，次名日光，次名华色王，次名水月光，次名除痴冥，次名度盖行，次名净信，次名善宿，次名威神，次名法慧，次名鸾音，次名师子音，次名龙音，次名处世，如此诸佛，皆悉已过。’</p>
<p>尔时，次有佛，名世自在王，如来、应供、等正觉、明行足、善逝、世间解、无上士、调御丈夫、天人师、佛世尊。时有国王，闻佛说法，心怀悦豫，寻发无上正真道意，弃国捐王，行作沙门，号曰法藏，高才勇哲，与世超异。诣世自在王如来所，稽首佛足，右绕三匝，长跪合掌，以颂赞曰：</p>
<div class="jisong">
<p>光颜巍巍，威神无极。如是炎明，无与等者。</p>
<p>日月摩尼，珠光焰耀，皆悉隐蔽，犹如聚墨。</p>
<p>如来容颜，超世无伦。正觉大音，响流十方。</p>
<p>戒闻精进，三昧智慧，威德无侣，殊胜希有。</p>
<p>深谛善念，诸佛法海，穷深尽奥，究其涯底。</p>
<p>无明欲怒，世尊永无。人雄师子，神德无量。</p>
<p>功勋广大，智慧深妙，光明威相，震动大千。</p>
<p>愿我作佛，齐圣法王。过度生死，靡不解脱。</p>
<p>布施调意，戒忍精进，如是三昧，智慧无上。</p>
<p>吾誓得佛，普行此愿。一切恐惧，为作大安。</p>
<p>假令有佛，百千亿万，无量大圣，数如恒沙。</p>
<p>供养一切，斯等诸佛，不如求道，坚正不却。</p>
<p>譬如恒沙，诸佛世界，复不可计，无数刹土。</p>
<p>光明悉照，遍此诸国，如是精进，威神难量。</p>
<p>令我作佛，国土第一。其众奇妙，道场超绝。</p>
<p>国如泥洹，而无等双。我当愍衷，度脱一切。</p>
<p>十方来生，心悦清净，已至我国，快乐安隐。</p>
<p>幸佛信明，是我真证。发愿于彼，力精所欲。</p>
<p>十方世尊，智慧无碍，常令此尊，知我心行。</p>
<p>假使身止，诸苦毒中，我行精进，忍终不悔。</p>
</div>
<p>佛告阿难：‘法藏比丘说此颂已，而白佛言：“唯然，世尊！我发无上正觉之心。愿佛为我广宣经法，我当修行，摄取佛国清净庄严无量妙土。令我于世，速成正觉，拔诸生死勤苦之本。”’</p>
<p>佛告阿难：‘时世自在王佛，谓法藏比丘：“如所修行，庄严佛土，汝自当知。”比丘白佛：“斯义弘深，非我境界。唯愿世尊，广为敷演诸佛如来净土之行，我闻此己，当如说修行，成满所愿。”尔时，世自在王佛，知其高明，志愿深广，即为法藏比丘而说经言：“譬如大海，一人斗量，经历劫数，尚可穷底，得其妙宝。人有至心精进，求道不止，会当克果，何愿不得？’’于是世自在王佛即为广说二百一十亿诸佛刹土，天人之善恶、国土之粗妙，应其心愿，悉现与之。时彼比丘，闻佛所说严净国土，皆悉睹见，起发无上殊胜之愿。其心寂静，志无所著。一切世间，无能及者。具足五劫，思惟摄取庄严佛国清净之行。”</p>
<p>阿难白佛：‘彼佛国土，寿量几何？’佛言：‘其佛寿命，四十二劫。时法藏比丘，摄取二百一十亿诸佛妙土清净之行。如是修已，诣彼佛所，稽首礼足，绕佛三匝，合掌而住，白佛言：“世尊！我已摄取庄严佛土清净之行。”佛告比丘：“汝今可说，宜知是时，发起悦可一切大众。菩萨闻已，修行比法，缘致满足无量大愿。”比丘白佛：“唯垂听察！如我所愿，当具说之：</p>
<p>设我得佛，国有地狱、饿鬼、畜生者，不取正觉。</p>
<p>设我得佛，国中天人寿终之后，复更三恶道者，不取正觉。设我得佛，国中天人，不悉真金色者，不取正觉。</p>
<p>设我得佛，国中天人，形色不同有好丑者，不取正觉。</p>
<p>设我得佛，国中天人，不识宿命，下至知百千亿那由他诸劫事者，不取正觉。</p>
<p>设我得佛，国中天人，不得天眼，下至见百千亿那由他诸佛国者，不取正觉。</p>
<p>设我得佛，国中天人，不得天耳，下至闻百千亿那由他诸佛所说，不悉受持者，不取正觉。</p>
<p>设我得佛，国中天人，不得见他心智，下至知百千亿那由他诸佛国中众生心念者，不取正觉。</p>
<p>设我得佛，国中天人，不得神足，于一念顷，下至不能超过百千亿那由他诸佛国者，不取正觉。</p>
<p>设我得佛，国中天人，若起想念贪计身者，不取正觉。</p>
<p>设我得佛，国中天人，不住定聚，必至灭度者，不取正觉。</p>
<p>设我得佛，光明有限量，下至不照百千亿那由他诸佛国者，不取正觉。</p>
<p>设我得佛，寿命有限量，下至知百千亿那由他劫者，不取正觉。</p>
<p>设我得佛，国中声闻，有能计量，乃至三千大千世界众生，悉成缘觉，于百千劫，悉共计校知其数者，不取正觉。</p>
<p>设我得佛，国中天人，寿命无能限量，除其本愿，修短自在。若不尔者，不取正觉。</p>
<p>设我得佛，国中天人，乃至闻有不善名者，不取正觉。</p>
<p>设我得佛，十方世界无量诸佛，不悉咨嗟称我名者，不取正觉。</p>
<p>设我得佛，十方众生，至心信乐，欲生我国，乃至十念，若不生者，不取正觉。唯除五逆，诽谤正法。</p>
<p>设我得佛，十方众生，发菩提心，修诸功德，至心发愿，欲生我国，临寿终时，假令不与大众围绕现其人前者，不取正觉。</p>
<p>设我得佛，十方众生，闻我名号，系念我国，植诸德本，至心迥向，欲生我国，不果遂者，不取正觉。</p>
<p>设我得佛，国中天人，不悉成满三十二大人相者，不取正觉。</p>
<p>设我得佛，他方佛土诸菩萨众，来生我国，究竟必至一生补处。除其本愿，自在所化。为众生故，被弘誓铠，积累德本，度脱一切，游诸佛国，修菩萨行，供养十方诸佛如来。开化恒沙无量众生，使立无上正真之道，超出常伦，诸地之行，现前修习普贤之德。若不尔者，不取正觉。</p>
<p>设我得佛，国中菩萨，承佛神力，供养诸佛，一食之顷，不能遍至无量，无数亿那由他诸佛国者，不取正觉。</p>
<p>设我得佛，国中菩萨，在诸佛前，现其德本，诸所求欲供养之具，若不如意者，不取正觉。</p>
<p>设我得佛，国中菩萨，不能演说一切智者，不取正觉。</p>
<p>设我得佛，国中菩萨，不得金刚那罗延身者，不取正觉。</p>
<p>设我得佛，国中天人，一切万物，严净光丽，形色殊特，穷微极妙，无能称量。其诸众生，乃至逮得天眼，有能明了，辩其名数者，不取正觉。</p>
<p>设我得佛，国中菩萨，乃至少功德者，不能知见其道场树无量光色，高四百万里者，不取正觉。</p>
<p>设我得佛，国中菩萨，若受读经法，讽诵持说，而不得辩才智慧者，不取正觉。</p>
<p>设我得佛，国中菩萨，智慧辩才若可限量者，不取正觉。</p>
<p>设我得佛，国土清净，皆悉照见十方一切无量无数不可思议诸佛世界，犹如明镜，睹其面像。若不尔者，不取正觉。</p>
<p>设我得佛，自地以上，至于虚空，宫殿楼观，池流华树，国土所有一切万物，皆以无量杂宝百千种香而共合成。严饰奇妙，超诸天人。其香普薰十方世界。菩萨闻者，皆修佛行。若不尔者，不取正觉。</p>
<p>设我得佛，十方无量不可思议诸佛世界众生之类，蒙我光明触其身者，身心柔软，超过天人。若不尔者，不取正觉。</p>
<p>设我得佛，十方无量不可思议诸佛世界众生之类，闻我名字，不得菩萨无生法忍诸深总持者，不取正觉。</p>
<p>设我得佛，十方无量不可思议诸佛世界，其有女人，闻我名字，欢喜信乐，发菩提心，厌恶女身，寿终之后，复为女像者，不取正觉。</p>
<p>设我得佛，十方无量不可思议诸佛世界诸菩萨众，闻我名字，寿终之后，常修梵行，至成佛道。若不尔者，不取正觉。</p>
<p>设我得佛，十方无量不可思议诸佛世界诸天人民，闻我名字，五体投地，稽首作礼，欢喜信乐，修菩萨行，诸天世人，莫不致敬。若不尔者，不取正觉。</p>
<p>设我得佛，国中天人，欲得衣服，随念即至，如佛所赞应法妙服，自然在身。若有裁缝捣染浣濯者，不取正觉。</p>
<p>设我得佛，国中天人，所受快乐，不如漏尽比丘者，不取正觉。</p>
<p>设我得佛，国中菩萨，随意欲见十方无量严净佛土，应时如愿，于宝树中，皆悉照见，犹如明镜，睹其面像。若不尔者，不取正觉。</p>
<p>设我得佛，他方国土诸菩萨众，闻我名字，至于得佛，诸根缺陋不具足者，不取正觉。</p>
<p>设我得佛，他方国土诸菩萨众，闻我名字，皆悉逮得清净解脱三昧，住是三昧，一发意顷，供养无量不可思议诸佛世尊，而不失定意。若不尔者，不取正觉。</p>
<p>设我得佛，他方国土诸菩萨众，闻我名字，寿终之后，生尊贵家。若不尔者，不取正觉。</p>
<p>设我得佛，他方国土诸菩萨众，闻我名字，欢喜踊跃，修菩萨行，具足德本。若不尔者，不取正觉。</p>
<p>设我得佛，他方国土诸菩萨众，闻我名宇，皆悉逮得普等三昧。住是三昧，至于成佛，常见无量不可思议一切诸佛。若不尔者，不取正觉。</p>
<p>设我得佛，国中菩萨，随其志愿所欲闻法，自然得闻。若不尔者，不取正觉。</p>
<p>设我得佛，他方国土诸菩萨众，闻我名宇，不即得至不退转者，不取正觉。</p>
<p>设我得佛，他方国土诸菩萨众，闻我名字，不即得至第一忍，第二第三法忍，于诸佛法不能即得不退转者，不取正觉。”’</p>
<p>佛告阿难：‘尔时，法藏比丘说此愿已，以偈颂曰：</p>
<div class="jisong">
<p>我建超世愿，必至无上道，斯愿不满足，誓不成等觉。</p>
<p>我于无量劫，不为大施主，普济诸贫苦，誓不成等觉。</p>
<p>我至成佛道，名声超十方，究竟有不闻，誓不成等觉。</p>
<p>离欲深正念，净慧修梵行，志求无上尊，为诸天人师。</p>
<p>神力演大光，普照无际土，消除三垢冥，明济众厄难。</p>
<p>开彼智慧眼，灭此昏盲闇，闭塞诸恶道，通达善趣门。</p>
<p>功祚成满足，威曜朗十方，日月戢重晖，天光隐不现。</p>
<p>为众开法藏，广施功德宝，常于大众中，说法师子吼。</p>
<p>供养一切佛，具足众德本，愿慧悉成满，得为三界雄。</p>
<p>如佛无量智，通达靡不照，愿我功德力，等此最胜尊，</p>
<p>斯愿若克果，大千应感动，虚空诸天神，当雨珍妙华。</p>
</div>
<p>佛谓阿难：‘法藏比丘说此颂已，应时普地六种震动，天雨妙华，以散其上。自然音乐，空中赞言：“决定必成无上正觉！”于是法藏比丘具足修满如是大愿，诚谛不虚，超出世间，深乐寂灭。阿难！法藏比丘于其佛所，诸天、魔、梵龙神八部大众之中，发斯弘誓，建此愿已，一向专志庄严妙土。所修佛国，开廓广大，超胜独妙，建立常然，无衰无变。于不可思议兆载永劫，积植菩萨无量德行，不生欲觉、嗔觉、害觉，不起欲想、嗔想、害想，不著色声香味触法，忍力成就，不计众苦。少欲知足，无染恚痴，三昧常寂，智慧无碍，无者虚伪谄曲之心，和颜爱语先意承问。勇猛精进，志愿无倦。专求清白之法，以惠利群生。恭敬三宝，奉事师长。以大庄严具足众行，令诸众生功德成就。</p>
<p>‘住空无相无愿之法，无作无起，观法如化。远离粗言，自害害彼，彼此俱害。修习善语，自利利人，人我兼利。弃国捐王，绝去财色，自行六波罗密，教人令行。无央数劫，积功累德。随其生处，在意所欲，无量宝藏自然发应。教化安立无数众生，住于无上正真之道。或为长者居士豪姓尊贵，或为刹利国君转轮圣帝，或为六欲天主乃至梵王。常以四事供养恭敬一切诸佛，如是功德不可称说。口气香洁如优钵罗华，身诸毛孔出旃檀香，其香普熏无量世界。容色端正，相好殊妙；其手常出无尽之宝，衣服饮食、珍妙华香、缯盖幢幡庄严之具，如是等事，超诸人天，于一切法，而得自在。’</p>
<p>阿难白佛：‘法藏菩萨为已成佛而取灭度？为未成佛？为今现在？’佛告阿难：‘法藏菩萨今已成佛，现在西方，去此十万亿刹，其佛世界名曰安乐。’阿难又问：‘其佛成道已来为经几时？’</p>
<p>佛言：‘成佛已来，凡历十劫，其佛国土，自然七宝，金、银、琉璃、珊瑚、琥珀、砗磲、玛瑙合成为地，恢廓旷荡，不可限极，悉相杂厕，转相间人。光赫煜烁，微妙奇丽，清净庄严，超踰十方一切世界众宝中精，其宝犹如第六天宝。又其国土，无须弥山，及金刚围一切诸山，亦无大海、小海、溪渠、井谷，佛神力故，欲见则见。亦无地狱、饿鬼、畜生诸难之趣。亦无四时春夏秋冬，不寒不热，常和调适。’</p>
<p>尔时，阿难白佛言：‘世尊！若彼国土，无须弥山，其四天王及忉利天，依何而住？’佛语阿难：‘第三炎天，乃至色究竟天，皆依何住？’阿难白佛：‘行业果报，不可思议。’佛语阿难：‘行业果报不可思议，诸佛世界亦不可思议，其诸众生功德善力，住行业之地，故能尔耳。’阿难白佛：‘我不疑比法，但为将来众生，欲除其疑惑，故问斯义。’</p>
<p>佛告阿难：‘无量寿佛威神光明最尊第一，诸佛光明所不能及。或照百佛世界，或千佛世界，取要言之，乃照东方恒沙佛刹，南西北方，四维上下，亦复如是；或有佛光照于七尺，或照一由旬，二三四五由旬，如是转倍，乃至照一佛刹，是故无量寿佛号无量光佛、无边光佛、无碍光佛、无对光佛、炎王光佛、清净光佛、欢喜光佛、智慧光佛、不断光佛、难思光佛、无称光佛、超日月光佛。其有众生遇斯光者，三垢消灭，身意柔软，欢喜踊跃，善心生焉。若在三涂极苦之处，见此光明，皆得休息，无复苦恼，寿终之后，皆蒙解脱。无量寿佛，光明显赫，照曜十方，诸佛国土，莫不闻焉。不但我今称其光明，一切诸佛、声闻、缘觉、诸菩萨众咸共叹誉，亦复如是。若有众生，闻其光明威神功德，日夜称说，至心不断，随意所愿，得生其国。为诸菩萨、声闻之众所共叹誉、称其功德；至其然后得佛道时，普为十方诸佛菩萨叹其光明，亦如今也。’</p>
<p>佛言：‘我说无量寿佛光明威神，巍巍殊妙，昼夜一劫，尚未能尽！’</p>
<p>佛语阿难：‘又无量寿佛，寿命长久，不可称计，汝宁知乎？假使十方世界无量众生皆得人身，悉令成就声闻、缘觉，都共集会禅思一心，竭其智力，于百千万劫悉共推算，计其寿命长远之数，不能穷尽，知其限极。声闻菩萨、天人之众，寿命长短亦复如是，非算数譬喻所能知也。又声闻菩萨其数难量不可称说，神智洞达威力自在，能于掌中持一切世界。’</p>
<p>佛语阿难：‘彼佛初会，声闻众数不可称计，菩萨亦然。能如大目犍连，百千万亿无量无数，于阿僧祇那由他劫，乃至灭度，悉共计校，不能究了多少之数。譬如大海，深广无量。假使有人析其一毛，以为百分，以一分毛沾取一渧，于意云何？其所渧者，于彼大海，何所为多？’阿难白佛：‘彼所渧水比于大海，多少之量，非巧历算数言辞譬类所能知也。’佛语阿难：‘如目连等，于百干万亿那由他劫，计彼初会声闻、菩萨，所知数者独如一渧，其所不知如大海水。</p>
<p>‘又其国土，七宝诸树，周满世界，金树、银树、琉璃树、玻黎树、珊瑚树、玛瑙树、砗磲之树；或有二宝、三宝，乃至七宝，转共合成；或有金树，银叶华果；或有银树，金叶华果；或琉璃树，玻黎为叶，华果亦然；或水精树，琉璃为叶，华果亦然；或珊瑚树，玛瑙为叶，华果亦然；或玛瑙树，琉璃为叶，华果亦然；或砗磲树，众宝为叶，华果亦然。</p>
<p>‘或有宝树，紫金为本，白银为茎，琉璃为枝，水精为条，珊瑚为叶，玛瑙为华，砗磲为实；或有宝树，白银为本，琉璃为茎，水精为枝，珊瑚为条，玛瑙为叶，砗磲为华，紫金为实；或有宝树，琉璃为本，水精为茎，珊瑚为枝，玛瑙为条，砗磲为叶，紫金为华，白银为实；或有宝树，水精为本，珊瑚为茎，玛瑙为枝、砗磲为条，紫金为叶，白银为华、琉璃为实；或有宝树，珊瑚为本，玛瑙为茎，砗磲为枝，紫金为条，白银为叶，琉璃为华，水精为实；或有宝树，玛瑙为本，砗磲为茎，紫金为枝，白银为条，琉璃为叶，水精为华，珊瑚为实；或有宝树，砗磲为本，紫金为茎，白银为枝，琉璃为条，水精为叶，珊瑚为华，玛瑙为实。行行相值，茎茎相望，枝枝相准，叶叶相向，华华相顺，实实相当，紫色光曜不可胜视。清风时发出五音声，微妙官商自然相和。</p>
<p>‘又无量寿佛，其道场树，高四百万里，其本周围五千由旬，枝叶四布二十万里，一切众宝自然合成，以月光摩尼，持海轮宝，众宝之王，而庄严之，，周匝条间，垂宝璎珞，百千万色，种种异变，无量光炎，照曜无极。珍妙宝网，罗覆其上，一切庄严，随应而现。微风徐动，吹诸宝树，演出无量妙法音声。其声流布，偏诸佛国。闻其音者，得深法忍，住不退转，至成佛道，耳根清彻，不遭苦患。目睹其色，鼻知其香，口尝其味，身触其光，心以法缘，皆得甚深法忍，住不退转至成佛道，六根清彻，无诸恼患。阿难！若彼国土天人，见此树者，得三法忍：一者音响忍；二者柔顺忍；三者无生法忍。比皆无量寿佛威神力故，本愿力故，满足愿故，明了愿故，坚固愿故，究竟愿故。’</p>
<p>佛告阿难：‘世间帝王有百千音乐，自转轮圣王，乃至第六天上，伎乐音声，展转相胜千亿万倍。第六天上万种乐音，不如无量寿国诸七宝树一种音声千亿倍也！亦有自然万种伎乐。又其乐声，无非法音。清畅哀亮，微妙和雅，十方世界音声之中，最为第一。</p>
<p>‘其讲堂、精舍、宫殿、楼观，皆七宝庄严，自然化成，复以真珠明月摩尼众宝以为交络，覆盖其上。内外左右，有诸浴池，或十由旬，或二十三十，乃至百千由旬；纵广深浅，各皆一等。八功德水，湛然盈满，清净香洁，味如甘露。黄金池者，底白银沙；白银池者，底黄金沙；水精池者，底琉璃沙；琉璃池者，底水精沙；珊瑚池者，底琥珀沙；琥珀池者，底珊瑚沙；砗磲池者，底玛瑙沙；玛瑙池者，底砗磲沙；白玉池者，底紫金沙；紫金池者，底白玉沙；或二宝三宝，乃至七宝，转共合成。其池岸上，有旃檀树，华叶垂布，香气普熏。天优钵罗华、钵昙摩华、拘牟头华、分陀利华，杂色光茂，弥覆水上。</p>
<p>‘彼诸菩萨，及声闻众，若入宝池，意欲令水没足，水即没足；欲令至膝，即至于膝；欲令至腰，水即至腰；欲令至颈，水即至颈；欲令灌身，自然灌身；欲令还复，水辄还复。调和冷暖，自然随意，开神悦体，荡除心垢，清明澄洁，净若无形。宝沙映彻，无深不照，彻澜回流，转相灌注，安详徐逝，不迟不疾。波扬无量自然妙声，随其所应，莫不闻者。或闻佛声，或闻法声，或闻僧声、或寂静声、空无我声、大慈悲声、波罗蜜声，或十力无畏不共法声、诸通慧声、无所作声、不起灭声、无生忍声、乃至甘露灌顶，众妙法声。如是等声，称其所闻，欢喜无量。</p>
<p>‘随顺清净离欲寂灭真实之义，随顺三宝力无所谓不共之法，随顺通慧菩萨声闻所行之道。无有三涂苦难之名，但有自然快乐之音，是故其国，名曰极乐。</p>
<p>‘阿难！彼佛国土，诸往生者，具足如是清净色身，诸妙音声，神通功德。所处宫殿，衣服饮食，众妙华香，庄严之具，犹第六天自然之物。若欲食时，七宝钵器，自然在前。金、银、琉璃、砗磲、玛瑙、珊瑚、琥珀、明月、真珠，如是诸钵，随意而至。百味饮食，自然盈满。虽有此食，实无食者，但见色闻香，意以为食，自然饱足。身心柔软，无所味著，事已化去，时至复现。</p>
<p>‘彼佛国土，清净安隐，微妙快乐，次于无为泥洹之道。其诸声闻菩萨天人，智慧高明，神通洞达，咸同一类，形无异状，但因顺余方，故有天人之名。颜貌端正，超世希有，容色微妙，非天非人，皆受自然虚无之身，无极之体。’</p>
<p>佛告阿难：‘譬如世间贫穷乞人，在帝王边，形貌容状，宁可类乎？’阿难白佛：‘假令此人在帝王边，羸陋丑恶，无以为喻，百千万亿不可计倍。所以然者，贫穷乞人，底极斯下，衣不蔽形，食趣支命，饥寒困苦，人理殆尽。皆坐前世不植德本，积财不施，富有益悭，但欲唐得，贪求无厌。不信修善，犯恶山积。如是寿终，财宝消散。苦身聚积，为之忧恼，于己无益，徒为他有。无善可怙，无德可恃，是故死堕恶趣，受此长苦；罪毕得出，生为下贱，愚鄙斯极，示同人类。所以世间帝王，人中独尊，皆由宿世积德所致。慈惠博施，仁爱兼济，履信修善，无所违争。是以寿终福应，得升善道。上生天上，享兹福乐。积善余庆，今得为人，乃生王家，自然尊贵。仪容端正，众所敬事。妙衣珍膳，随心服御，宿福所追，故能致此。’</p>
<p>佛告阿难：‘汝言是也。计如帝王，虽人中尊贵，形色端正，比之转轮圣王，甚为鄙陋，犹彼乞人在帝王边。转轮圣王，威相殊妙，天下第一，比之忉利天王，又复丑恶，不得相喻万亿倍也。假令天帝，比第六天王，百千亿倍不相类也。设第六天王，比无量寿佛国菩萨声闻，光颜容色，不相及逮，百千万亿不可计倍。’</p>
<p>佛告阿难：‘无量寿国，其诸天人，衣服、饮食、华香、璎珞、缯盖幢幡、微妙音声、所居舍宅宫殿楼阁，称其形色，高下大小，或一宝二宝，乃至无量众宝，随意所欲，应念即至。又以众宝妙衣，遍布其地，一切天人践之而行。无量宝网，弥覆佛土，皆以金缕真珠百千杂宝奇妙珍异，庄严校饰，周匝四面，垂以宝铃，光色晃曜，尽极严丽，自然德风，徐起微动。其风调和，不寒不暑，温凉柔软，不迟不疾。吹诸罗网，及众宝树，演发无量微妙法音，流布万种温雅德香。其有闻者，尘劳垢习，自然不起。风触其身，皆得快乐，譬如比丘，得灭尽三昧。</p>
<p>‘又风吹散华，遍满佛土，随色次第，而不杂乱，柔软光泽，馨香芬烈。足履其上，蹈下四寸，随举足已，还复如故。华用已讫，地辄开裂，以次化没，清净无遗。随其时节，风吹散华，如是六反。又众宝莲华，周满世界，一一宝华，百千亿叶，其华光明，无量种色，青色青光、白色白光，玄黄朱紫，光色赫然，炜烨焕烂，明曜日月，一一华中，出三十六百千亿光，一一光中，出三十六百千亿佛，身色紫金，相好殊特；一一诸佛，又放百千光明，普为十方说微妙法。如是诸佛，各各安立无量众生于佛正道。’</p>
<p>佛告阿难：‘其有众生，生彼国者，皆悉住于正定之聚。所以者何？彼佛国中，无诸邪聚，及不定聚。十方恒沙诸佛如来，皆共赞叹无量寿佛威神功德不可思议。诸有众生，闻其名号，信心欢喜，乃至一念，至心回向，愿生彼国，即得往生，住不退转。唯除五逆，诽谤正法。’</p>
<p>佛告阿难：‘十方世界诸天人民，其有至心愿生彼国，凡有三辈。其上辈者，舍家弃欲，而作沙门，发菩提心，一向专念无量寿佛，修诸功德，愿生彼国。此等众生，临寿终时，无量寿佛，与诸大众，现其人前，即随彼佛，往生其国，便于七宝华中，自然化生，住不退转，智慧勇猛，神通自在。是故，阿难！其有众生，欲于今世见无量寿佛，应发无上菩提之心，修行功德，愿生彼国！’</p>
<p>佛语阿难：‘其中辈者，十方世界诸天人民，其有至心，愿生彼国，虽不能行作沙门，大修功德，当发无上菩提之心，一向专念无量寿佛，多少修善，奉持斋戒，起立塔像，饭食沙门，悬缯然灯，散华烧香，以此回向，愿生彼国。其人临终，无量寿佛，化现其身，光明相好，具如真佛，与诸大众，现其人前。即随化佛往生其国，住不退转，功德智慧，次如上辈者也。’</p>
<p>佛语阿难：‘其下辈者，十方世界，诸天人民，其有至心，欲生彼国，假使不能作诸功德，当发无上菩提之心，一向专意，乃至十念，念无量寿佛，愿生其国。若闻深法，欢喜信乐，不生疑惑，乃至一念，念于彼佛，以至诚心，愿生其国。此人临终，梦见彼佛，亦得往生，功德智慧，次如中辈者也。’</p>
<p>佛告阿难：‘无量寿佛，威神无极。十方世界，无量无边不可思议诸佛如来，莫不称叹。于彼东方恒河沙佛国，无量无数诸菩萨众，皆悉往诣无量寿佛所，恭敬供养，及诸菩萨声闻之众，听受经法，宣布道化。南西北方，四维上下，亦复如是。’</p>
<p>尔时世尊，而说颂曰：</p>
<div class="jisong">
<p>东方诸佛国，其数如恒沙，彼土诸菩萨，往觐无量觉。</p>
<p>南西北四维，上下亦复然，彼土菩萨众，往觐无量觉。</p>
<p>一切诸菩萨，各赍天妙华，宝香无价衣，供养无量觉。</p>
<p>咸然奏天乐，畅发和雅音，歌叹最胜尊，供养无量觉。</p>
<p>究达神通慧，游入深法门，具足功德藏，妙智无等伦，</p>
<p>慧日朗世间，消除生死云，恭敬绕三匝，稽首无上尊。</p>
<p>见彼严净土，微妙难思议，因发无量心，愿我国亦然。</p>
<p>应时无量尊，动容发欣笑，口出无数光，遍照十方国。</p>
<p>回光围绕身，三匝从顶入，一切天人众，踊跃皆欢喜。</p>
<p>大士观世音，整服稽首问，白佛何缘笑，唯然愿说意。</p>
<p>梵声犹雷震，八音畅妙响，当授菩萨记，今说仁谛听。</p>
<p>十方来正士，吾悉知彼愿，志求严净土，受决当作佛。</p>
<p>觉了一切法，犹如梦幻响，满足诸妙愿，必成如是刹。</p>
<p>知法如电影，究竟菩萨道，其诸功德本，受决当作佛。</p>
<p>通达诸法性，一切空无我，惠求净佛土，必成如是刹。</p>
<p>诸佛告菩萨，今觐安养佛，闻法乐受行，疾得清净处。</p>
<p>至彼严净国，便速得神通，必于无量尊，受记成等觉。</p>
<p>其佛本愿力，闻名欲往生，皆悉到彼国，自致不退转。</p>
<p>菩萨兴至愿，愿己国无异，普念度一切，名显满十方。</p>
<p>奉事亿如来，飞化遍诸刹，恭敬欢喜去，还到安养国。</p>
<p>若人无善心，不得闻此经，清净有戒者，乃获闻正法。</p>
<p>曾更见世尊，则能信此事，谦敬闻奉行，踊跃大欢喜。</p>
<p>憍慢弊懈怠，难以信比法，宿世见诸佛，乐听如是教。</p>
<p>声闻或菩萨，莫能究圣心，譬如从生盲，欲行开导人。</p>
<p>如来智慧海，深广无涯底，二乘非所测，唯佛独明了。</p>
<p>假使一切人，具足皆得道，净慧如本空，亿劫思佛智。</p>
<p>穷力极讲说，尽寿犹不知，佛慧无边际，如是致清净。</p>
<p>寿命甚难得，佛世亦难值，人有信慧难，若闻精进求。</p>
<p>闻法能不忘，见敬得大庆，则我善亲友，是故当发意。</p>
<p>设满世界火，必过要闻法，会当成佛道，广济生死流。</p>
</div>
<p>佛告阿难：‘彼国菩萨，皆当究竟一生补处，除其本愿，为众生故，以弘誓功德，而自庄严，普欲度脱一切众生。阿难！彼佛国中，诸声闻众，身光一寻。菩萨光明照百由旬。有二菩萨，最尊第一，威神光明，普照三千大千世界。’</p>
<p>阿难白佛：‘彼二菩萨，其号云何？’佛言：‘一名观世音，二名大势至。此二菩萨，于此国土，修菩萨行，命终转化，生彼佛国。阿难！其有众生，生彼国者，皆悉具足三十二相，智慧成满，深入诸法，究畅要妙，神通无碍，诸根明利。其钝根者，成就二忍。其利根者，得不可计无生法忍。又彼菩萨，乃至成佛，不受恶趣，神通自在，常识宿命。除生他方五浊恶世，示现同彼，如我国也。’</p>
<p>佛语阿难：‘彼国菩萨，承佛威神，一食之顷，往诣十方无量世界，恭敬供养，诸佛世尊。随心所念，华香、伎乐、衣盖、幢幡，无数无量供养之具，自然化生，应念即至。珍妙殊特，非世所有，辄以奉散诸佛，及诸菩萨声闻之众。在虚空中，化成华盖，光色昱烁，香气普熏。其华周圆四百里者，如是转倍，乃覆三千大千世界，随其前后，以次化没。其诸菩萨佥然欣悦，于虚空中，共奏天乐，以微妙音，歌叹佛德，听受经法，欢喜无量。供养佛已，未食之前，忽然轻举，还其本国。’</p>
<p>佛语阿难：‘无量寿佛，为诸声闻菩萨天人颁宣法时，都悉集会七宝讲堂，广宣道教，演畅妙法，莫不欢喜，心解得道。即时四方自然风起，吹七宝树，出五音声。无量妙华，随风四散，自然供养，如是不绝。一切诸天，皆赍天上百千华香，万种伎乐，供养其佛，及诸菩萨声闻之众。普散华香，奏诸音乐，前后来往，更相开避，当斯之时，熙怡快乐，不可胜言。’</p>
<p>佛告阿难：‘生彼佛国诸菩萨等，所可讲说，常宣正法，随顺智慧，无违无失。于其国土，所有万物，无我所心，无染著心。去来进止，情无所系。随意自在，无所适莫，无彼无我，无竞无讼。于诸众生，得大慈悲饶益之心。柔软调伏，无岔恨心。离盖清净，无厌怠心。等心、胜心、深心、定心、爱法乐法喜法之心。灭诸烦恼，离恶趣心。究竟一切菩萨所行，具足成就无量功德。得深禅定，诸通明慧，游志七觉，修心佛法。</p>
<p>‘肉眼清彻，靡不分了；天眼通达，无量无限；法眼观察，究竟诸道；慧眼见真，能度彼岸；佛眼具足，觉了法性，以无碍智为人演说。等观三界，空无所有，志求佛法，具诸辩才，除灭众生烦恼之患。从如来生，解法如如，善知集灭音声方便。不欣世语，乐在正论。修诸善本，志崇佛道。知一切法，皆悉寂灭。生身烦恼，二余俱尽。闻甚深法，心不疑惧。常能修行其大悲者，深远微妙，靡不覆载。究竟一乘，至于彼岸，决断疑网，慧由心出。</p>
<p>‘于佛教法，该罗无外，智慧如大海，三昧如山王。慧光明净，超踰日月。清白之法，具足圆满。犹如云山，照诸功德等一净故；犹如大地，净秽好恶无异心故；犹如净水，洗除尘劳诸垢染故；犹如火王，烧灭一切烦恼薪故；犹如大风，行诸世界无障碍故；犹如虚空，于一切有无所著故；犹如莲华，于诸世间无染污故；犹如大乘，运载群萌出生死故；犹如重云，震大法雷觉未觉故；犹如大雨，雨甘露法润众生故；如金刚山，众魔外道不能动故；如梵天王，于诸善法最上首故；如尼拘类树，普覆一切故；如优昙钵华，希有难遇故；如金翅鸟，威伏外道故；如众游禽，无所藏积故；犹如牛王，无能胜故；犹如象王，善调伏故；如师子王，无所畏故；旷若虚空，大慈等故；摧灭嫉心，不忌胜故。</p>
<p>‘专乐求法，心无厌足。常欲广说，志无疲倦。击法鼓，建法幢，曜慧日，除痴闇。修六和敬，常行法施，志勇精进，心不退弱。为世灯明，最胜福田。常为师导，等无憎爱，唯乐正道，无余欣戚。拔诸欲刺，以安群生。功德殊胜，莫不尊敬。灭三垢障，游诸神通。因力、缘力、意力、愿力、方便之力；常力、善力、定力、慧力，多闻之力；施戒忍辱，精进禅定、智慧之力；正念止观，诸通明力；如来调伏，诸众生力。如是等力，一切具足。身色相好，功德辩才，具足庄严，无与等者。恭敬供养无量诸佛，常为诸佛所共称叹。究竟菩萨诸波罗蜜，修空无相无愿三昧，不生不灭诸三昧门，远离声闻缘觉之地。阿难！彼诸菩萨，成就如是无量功德，我但为汝略言之耳。若广说者，百千万劫不能穷尽。’</p>
<p>佛告弥勒菩萨诸天人等：‘无量寿国，声闻菩萨，功德智慧不可称说。又其国土，微妙安乐，清净若此，何不力为善？念道之自然。著于无上下，洞达无边际，宜各勤精进，努力自求之。必得超绝去，往生安乐国，横截五恶道。道趣自然闭。升道无穷极，易往而无人，其国不逆违，自然之所牵。何不弃世事？勤行求道德；可得极长生，寿乐无有极。</p>
<p>‘然世人薄俗，共诤不急之事，于此剧恶极苦之中，勤身营务，以自给济。无尊无卑，无贫无富，少长男女，共忧钱财，有无同然，忧思适等。屏营愁苦，累念积虑。为心走使，无有安时；有田忧田，有宅忧宅；牛马、六畜、奴婢、钱财、衣食什物，复共忧之。重思累息，忧念愁怖，横为非常水火、盗贼、怨家、债主，焚漂劫夺，消散磨灭，忧毒忪忪，无有解时。结愤心中，不离忧恼。心坚意固，适无纵舍。或坐摧碎，身亡命终，弃捐之去，莫谁随者，尊贵豪富，亦有斯患，忧惧万端，勤苦若此，结众寒热，与痛共居。贫穷下劣，困乏常无。无田亦忧欲有田，无宅亦忧欲有宅，无牛、马、六畜、奴婢、钱财、衣食什物，亦忧欲有之。适有一，复少一，有是少是，思有齐等。适欲具有，便复糜散。如是忧苦，当复求索，不能时得，思想无益。身心俱劳，坐起不安，忧念相随，勤苦若此，亦结众寒热，与痛共居，或时坐之，终身夭命，不肯为善，行道进德。寿终身死，当独远去，有所趣向，善恶之道，莫能知者。</p>
<p>‘世间人民，父子兄弟，夫妇家室，中外亲属，当相敬爱，无相憎嫉。有无相通，无得贪惜，言色常和，莫相违戾。或时心静，有所恚怒，今世恨意，微相憎嫉，后世转剧，至成大怨。所以者何？世间之事，更相患害，虽不即时，应急相破。然含毒畜怒，结愤精神，自然克识，不得相离，皆当对生，更相报复。人在世间，爱欲之中，独生独死，独去独来，当行至趣苦乐之地，身自当之，无有代者。善恶变化，殃福异处，宿豫严待，当独趣入，远到他所，莫能见者。善恶自然，追行所生，窈窈冥冥，别离久长，道路不同，会见无期。甚难甚难，今得相值。何不弃众事，各遇强健时，努力勤修善，精进愿度世，可得极长生。如何不求道，安所须待，欲何乐乎？如是世人，不信作善得善，为道得道；不信人死更生，惠施得福。善恶之事，都不信之，谓之不然，终无有是。但坐此故，且自见之，更相瞻视，先后同然。转相承受，父余教令，先人祖父，素不为善，不识道德，身愚神闇，心塞意闭。死生之趣，善恶之道，自不能见，无有语者。吉凶祸福，竞各作之，无一怪也。生死常道，转相嗣立，或父哭子，或子哭父，兄弟夫妇，更相哭泣。颠倒上下，无常根本，皆当过去，不可常保。教语开导，信之者少，是以生死流转，无有休止。如此之人，蒙冥抵突，不信经法，心无远虑，各欲快意，痴惑爱欲，不达于道德，迷没于嗔怒，贪狼于财色。坐之不得道，当更恶趣苦，生死无穷已，哀哉甚可伤！</p>
<p>‘或时室家父子，兄弟夫妇，一死一生，更相哀愍。恩爱思慕，忧念结缚，心意痛著，迭相顾恋，穷日卒岁，无有解已。教语道德，心不开明，思想恩好，不离情欲。惛蒙闇塞，愚惑所覆，不能深思熟计，心自端正，专精行道，决断世事。便旋至竟，年寿终尽，不能得道，无可奈何。总猥愦扰，皆贪爱欲。惑道者众，悟之者少，世间匆匆，无可聊赖。尊卑上下，贫富贵贱，勤苦匆务，各怀杀毒。恶气窈冥，为妄兴事。违逆天地，不从人心。自然非恶，先随与之，恣听所为，待其罪极。其寿未终，便顿夺之。下人恶道，累世勤苦，展转其中，数千亿劫，无有出期。痛不可言，甚可哀愍！’</p>
<p>佛告弥勒菩萨，诸天人等：‘我今语汝，世间之事，人用是故，坐不得道。当熟思计，远离众恶。择其善者，勤而行之。爱欲荣华，不可常保，皆当别离，无可乐者。遇佛在世，当勤精进。其有至愿生安乐国者，可得智慧明达，功德殊胜。勿得随心所欲，亏负经戒，在人后也。傥有疑意不解经者，可具问佛，当为说之。’</p>
<p>弥勒菩萨长跪白言：‘佛威神尊重，所说快善。听佛经语，贯心思之，世人实尔，如佛所言。今佛慈愍，显示大道，耳目开明，长得度脱，闻佛所说，莫不欢喜。诸天人民蠕动之类，皆蒙慈恩，解脱忧苦。佛语教戒，甚深甚善，智慧明见，八方上下去来今事，莫不究畅。今我众等，所以蒙得度脱，皆佛前世求道之时，谦苦所致。恩德普覆，福禄巍巍，光明彻照，达空无极，开人泥洹。教授典揽，威制消化。感动十方，无穷无极。佛为法王，尊超众圣，普为一切天人之师，随心所愿，皆令得道。今得值佛，复闻无量寿声，靡不欢喜，心得开明。’</p>
<p>佛告弥勒：‘汝言是也。若有慈敬于佛者，实为大善。天下久久，乃复有佛。今我于此世作佛，演说经法，宣布道教，断诸疑网，拔爱欲之本，杜众恶之源。游步三界，无所圣碍。典揽智慧，众道之要，执持纲维，昭然分明。开示五趣，度未度者，决正生死泥洹之道。</p>
<p>‘弥勒当知，汝从无数劫来，修菩萨行，欲度众生，其已久远。从汝得道，至于泥洹不可称数。汝及十方诸天人民一切四众，永劫已来，展转五道，忧畏勤苦，不可具言，乃至今世，生死不绝，与佛相值，听受经法，又复得闻无量寿佛，快哉甚善！吾助尔喜。</p>
<p>‘汝今亦可自厌生死老病痛苦，恶露不净，无可乐者。宜自决断，端身正行，益作诸善。修己洁体，洗除心垢。言行忠信，表里相应。人能自度，转相拯济，精明求愿，积累善本。虽一世勤苦，须臾之间，后生无量寿国，快乐无极。长与道德合明，永拔生死根本，无复贪恚愚痴苦恼之患，欲寿一劫百劫，千亿万劫，自在随意，皆可得之。无为自然，次于泥洹之道。汝等宜各精进，求心所愿，无得疑惑中悔，自为过咎。生彼边地七宝宫殿，五百岁中，受诸厄也。’弥勒白言：‘受佛重诲，专精修学，如教奉行，不敢有疑。’</p>
<p>佛告弥勒：‘汝等能于此世，端心正意，不作众恶，甚为至德，十方世界，最无伦匹。所以者何？诸佛国土，天人之类，自然作善，不大为恶，易可开化。今我于此世间作佛，处于五恶五痛五烧之中，为最剧苦。教化群生，令舍五恶，令去五痛，令离五烧，降化其意，令持五善，获其福德，度世长寿泥洹之道。’</p>
<p>佛言：‘何等五恶？何等五痛？何等五烧？何等消化五恶，令持五善，获其福德度世长寿泥洹之道？</p>
<p>‘其一恶者：诸天人民蠕动之类，欲为众恶，莫不皆然。强者伏弱，转相克贼，残害杀戮，迭相吞噬，不知修善，恶逆无道。后受殃罚，自然趣向。神明记识，犯者不赦。故有贫穷下贱，乞丐狐独，聋盲喑哑，愚痴弊恶，至有尪狂不逮之属。又有尊贵豪富，高才明达，皆由宿世慈孝，修善积德所致。世有常道，王法牢狱，不肯畏慎，为恶入罪，受其殃罚，求望解脱，难得勉出。世间有此目前现事，寿终后世，尤深尤剧。入其幽冥，转生受身。譬如王法，痛苦极刑。</p>
<p>‘故有自然三涂，无量苦恼。转贸其身，改形易道，所受寿命，或长或短。魂神精识，自然趣之。当独值向，相从共生。更相报复，无有止已。殃恶未尽，不得相离。展转其中，无有出期，难得解脱，痛不可言。天地之间，自然有是，虽不即时卒暴应至，善恶之道，会当归之。是为一大恶一痛一烧，勤苦如是。譬如大火焚烧人身，人能于中一心制意，端身正行，独作诸善，不为众恶者，身独度脱，获其福德度世上天泥洹之道，是为一大善也。’</p>
<p>佛言：‘其二恶者，，世间人民，父子兄弟，室家夫妇，都无义理，不顺法度，奢淫憍纵，各欲快意。任心自恣，更相欺惑。心口各异，言念无实。佞谄不忠，巧言谀媚。嫉贤谤善，陷入怨枉。主上不明，任用臣下；臣下自在，机伪多端。践度能行，知其形势。在位不正，为其所欺。妄损忠良，不当天心。臣欺其君，子欺其父，兄弟夫妇，中外知识，更相欺诳。各怀贪欲，嗔恚愚痴。欲自厚己，欲贪多有。尊卑上下，心俱同然。破家亡身，不顾前后。亲属内外，坐之灭族。或时室家知识，乡党市里，愚民野人，转共从事。更相利害，忿成怨结。富有悭惜，不肯施与，爱保贪重，心劳身苦。如是至竟，无所恃怙，独来独去，无一随者。善恶祸福，追命所生，或在乐处，或入苦毒，然后乃悔，当复何及！</p>
<p>‘世间人民，心愚少智，见善憎谤，不思慕及，但欲为恶，妄作非法。常怀盗心，希望他利，消散磨尽，而复求索。邪心不正，惧人有色，不豫思计，事至乃悔。</p>
<p>‘今世现有王法牢狱，随罪趣向，受其殃罚。因其前世，不信道德，不修善本，今复为恶，天神克识，别其名籍。寿终神逝，下入恶道。故有自然三涂，无量苦恼。展转其中，世世累劫，无有出期，难得解脱，痛不可言。是为二大恶二痛二烧，勤苦如是。譬如大火焚烧人身，人能于中一心制意，端身正行，独作诸善，不为众恶者，身独度脱，获其福德度世上天泥洹之道，是为二大善也。’</p>
<p>佛言：‘其三恶者，世间人民，相因寄生，共居天地之间。处年寿命，无能几何。上有贤明长者尊贵豪富，下有贫穷厮贱，尪劣愚夫，中有不善之人。常怀邪恶，但念淫泆，烦满胸中。爱欲交乱，坐起不安；贪意守惜，但欲唐得。眄睐细色，邪态外逸。自妻厌憎，私妄出入，费损家财，事为非法。交结聚会，兴师相伐，攻劫杀戮，强夺无道。恶心在外，不自修业。盗窃趣得，欲击成事。恐势迫胁，归给妻子，恣心快意，极身作乐。或于亲属，不避尊卑，家室中外，患而苦之，亦复不畏王法禁令。如是之恶，著于人鬼。日月照见，神明记识。故有自然三涂，无量苦恼。展转其中，世世累劫，无有出期，难得解脱，痛不可言。是为三大恶三痛三烧，勤苦如是。譬如大火焚烧人身，人能于中一心制意，端身正行，独作诸善，不为众恶者，身独度脱，获其福德度世上天泥洹之道，是为三大善也。’</p>
<p>佛言：‘其四恶者，世间人民，不念修善。转相教令，共为众恶。两舌，恶口，妄言，绮语。谗贼斗乱，憎嫉善人，败坏贤明。于傍快喜。不孝二亲，轻慢师长。朋友无信，难得诚实。尊贵自大，谓己有道。横行威势，侵易于人。不能自知，为恶无耻。自以强健，欲人敬难。不畏天地神明日月，不肯作善，难可降化。自用偃蹇，谓可常尔，无所忧惧，常怀憍慢。如是众恶，天神记识。赖其前世颇作福德，小善扶接，营护助之。今世为恶，福德尽灭，诸善神鬼，各去离之，身独空立，无所复依。寿命终尽，诸恶所归，自然迫促，共趣夺之。又其名籍，记在神明。殃咎牵引，当往趣向。罪报自然，无从舍离。但得前行，入于火镬。身心摧碎，精神痛苦。当斯之时，悔复何及？天道冏然，不得蹉跌。故有自然三涂，无量苦恼。展转其中，世世累劫，无有出期，难得解脱，痛不可言。是为四大恶四痛四烧，勤苦如是。譬如大火焚烧人身，人能于中一心制意，端身正行，独作诸善，不为众恶，身独度脱，获其福德度世上天泥洹之道，是为四大善也。’</p>
<p>佛言：‘其五恶者，世间人民，徙倚懈惰，不肯作善，治身修业。家室眷属，饥寒困苦，父母教诲，嗔目怒应。言令不和，违戾反逆，譬如怨家，不如无子。取与无节，众共患厌。负恩违义，无有报偿之心。贫穷困乏，不能复得，辜较纵夺，放恣游散。串数唐得，用自赈给，耽酒嗜美，饮食无度，肆心荡逸，鲁扈抵突。不识人情，强欲抑制。见人有善，妒嫉恶之。无义无礼，无所顾难，自用识当，不可谏晓。六亲眷属，所资有无，不能忧念。不惟父母之恩，不存师友之义。心常念恶，口常言恶，身常行恶，曾无一善。不信先圣诸佛经法，不信行道可得度世，不信死后神明更生。不信作善得善，为恶得恶。欲杀真人，斗乱众僧。欲害父母兄弟眷属。六亲憎恶，愿令其死。如是世人，心意俱然，愚痴蒙昧，而自以智慧。不知生所从来，死所趣向。不仁不顺，恶逆天地。而于其中，希望侥幸，欲求长生，会当归死。慈心教诲，今其念善。开示生死，善恶之趣，自然有是，而不肯信之。苦心与语，无益其人，心中闭塞，意不开解，大命将终，悔惧交至。不豫修善，临穷方悔。悔之于后，将何及乎？</p>
<p>‘天地之间，五道分明，恢廓窈冥，浩浩茫茫。善恶报应，祸福相承，身自当之，无谁代者。数之自然，应其所行，殃咎追命，无得纵舍。善人行善，从乐入乐，从明入明；恶人行恶，从苦入苦，从冥入冥。谁能知者？独佛知耳。教语开示，信用者少，生死不休，恶道不绝。如是世人，难可具尽，故有自然三涂，无量苦恼。展转其中，世世累劫，无有出期，难得解脱，痛不可言。是为五大恶五痛五烧，勤苦如是。譬如大火焚烧人身，人能于中一心制意，端身正念，言行相副，所作至诚，所语如语，心口不转，独作诸善，不为众恶，身独度脱，获其福德度世上天泥洹之道，是为五大善也。’</p>
<p>佛告弥勒：‘吾语汝等，是世五恶，勤苦若此。五痛五烧，展转相生，但作众恶，不修善本，皆悉自然入诸恶趣，或其今世先被殃病，求死不得，求生不得，罪恶所招，示众见之。身死随行，入三恶道，苦毒无量，自相燋然，至其久后，共作怨结，从小微起，遂成大恶。皆由贪著财色，不能施惠，痴欲所迫，随心思想，烦恼结缚，无有解已。厚己诤利，无所省录。富贵荣华，当时快意。不能忍辱，不务修善。威势无几，随以磨灭。身坐劳苦，久后大剧。天道弛张，自然纠举，纲维罗网，上下相应，茕茕忪忪，富入其中。古今有是，痛哉可伤！’</p>
<p>佛语弥勒：‘世间如是，佛皆哀之。以威神力，摧灭众恶，悉令就善。弃捐所思。奉持经戒，受行道法，无所违失，终得度世泥洹之道。’</p>
<p>佛言：‘汝今诸天人民，及后世人，得佛经语，当熟思之，能于其中，端心正行。主上为善，率化其下，转相敕令，各自端守。尊圣敬善，仁慈博爱。佛语教诲，无敢亏负。当求度世，拔断生死众恶之本，当离三涂无量忧怖苦痛之道。汝等于是广植德本，布恩施惠，勿犯道禁。忍辱精进，一心智慧。转相教化，为德立善。正心正意，斋戒清净，一日一夜，胜在无量寿国为善百岁。所以者何？彼佛国土，无为自然，皆积众善，无毛发之恶。于此修善，十日十夜，胜于他方诸佛国中为善千岁。所以者何？他方佛国，为善者多，为恶者少，福德自然，无造恶之地。唯此间多恶，无有自然，勤苦求欲，转相欺殆，心劳形困，饮苦食毒，如是恶务，未尝宁息。</p>
<p>‘吾哀汝等天人之类，苦心诲喻，教令修善。随宜开导，授与经法，莫不承用。在意所愿，皆令得道。佛所游履，国邑丘聚，靡不蒙化。天下和顺、日月清明。风雨以时，灾厉不起。国丰民安，兵戈无用。崇德兴仁，务修礼让。’</p>
<p>佛言：‘我哀愍汝等诸天人民，甚于父母念子。今我于此世作佛，降化五恶，消除五痛，绝灭五烧，以善攻恶，拔生死之苦。令获五德，升无为之安。吾去世后，经道渐灭，人民谄伪，复为众恶。五烧五痛，还如前法。久后转剧，不可悉说，我但为汝略言之耳。’</p>
<p>佛语弥勒：‘汝等各善思之，转相教诫，如佛经法，无得犯也。’于是弥勒菩萨，合掌白言：‘佛所说甚善，世人实尔。如来普慈哀怨，悉令度脱，受佛重诲，不敢违失。’</p>
<p>佛告阿难：‘汝起，更整衣服，合掌恭敬，礼无量寿佛。十方国土诸佛如来，常共称扬赞叹彼佛，无著无碍。’</p>
<p>于是阿难起整衣服，正身西面，恭敬合掌，五体投地，礼无量寿佛。白言：‘世尊，愿见彼佛安乐国土，及诸菩萨声闻大众。’说是语已，即时无量寿佛，放大光明，普照一切诸佛世界。金刚围山、须弥山王、大小诸山，一切所有，皆同一色。譬如劫水弥满世界，其中万物沉没不现，滉漾浩汗，唯见大水，彼佛光明，亦复如是。声闻菩萨，一切光明，皆悉隐蔽，唯见佛光，明耀显赫。尔时，阿难即见无量寿佛，威德巍巍，如须弥山王，高出一切诸世界上，相好光明，靡不照耀。’此会四众，一时悉见；彼见此土，亦复如是。</p>
<p>尔时，佛告阿难及慈氏菩萨：‘汝见彼国，从地已上，至净居天，其中所有微妙严净自然之物，为悉见不？’阿难对曰：‘唯然己见。’</p>
<p>‘汝宁复闻无量寿佛大音宣布一切世界化众生不？’阿难对曰：‘唯然已闻。’</p>
<p>‘彼国人民，乘百千由旬七宝宫殿，无所障碍，遍至十方供养诸佛，汝复见不？’对曰：‘己见。’</p>
<p>‘彼国人民有胎生者，汝复见不？’对曰：‘己见。其胎生者，所处宫殿，或百由旬，或五百由旬，各于其中受诸快乐，如忉利天，亦皆自然。’</p>
<p>尔时慈氏菩萨白佛言：‘世尊！何因何缘，彼国人民，胎生化生？’佛告慈氏：‘若有众生，以疑惑心，修诸功德，愿生彼国，不了佛智、不思议智、不可称智、大乘广智、无等无伦最上胜智。于此诸智，疑惑不信；然犹信罪福，修习善本，愿生其国。此诸众生，生彼宫殿，寿五百岁，常不见佛，不闻经法，不见菩萨声闻圣众。是故于彼国土，谓之胎生。若有众生，明信佛智，乃至胜智，作诸功德，信心回向，此诸众生，于七宝华中，自然化生，跏趺而坐，须臾之顷，身相光明，智慧功德，如诸菩萨具足成就。复次，慈氏！他方诸大菩萨，发心欲见无量寿佛，恭敬供养，及诸菩萨声闻圣众。彼菩萨等，命终得生无量寿国，于七宝华中，自然化生。弥勒当知！彼化生者，智慧胜故；其胎生者，皆无智慧，于五百岁中，常不见佛，不闻经法，不见菩萨诸声闻众，无由供养于佛，不知菩萨法式，不得修习功德。当知此人，宿世之时，无有智慧，疑惑所致。’</p>
<p>佛告弥勒：‘譬如转轮圣王，有七宝牢狱，种种庄严，张设床帐，悬诸缯盖。若有诸小王子，得罪于王，辄内彼狱中，系以金锁。供养饭食衣服床蓐，华香伎乐，如转轮王，无所乏少。于意云何？此诸王子，宁乐彼处不？’对曰：‘不也！但种种方便，求诸大力，欲自勉出。’佛告弥勒：‘此诸众生，亦复如是。以疑惑佛智故，生彼七宝宫殿，无有刑罚，乃至一念恶事。但于五百岁中，不见三宝，不得供养修诸善本，以此为苦。虽有余乐，犹不乐彼处。若此众生，识其本罪，深自悔责，求离彼处，即得如意，往诸无量寿佛所，恭敬供养，亦得遍至无量无数诸余佛所，修诸功德。弥勒当知！其有菩萨，生疑惑者，为失大利，是故应当明信诸佛无上智慧。’</p>
<p>弥勒菩萨白佛言：‘世尊！于此世界，有几所不退菩萨，生彼佛国？’佛告弥勒：‘于此世界，有六十七亿不退菩萨，往生彼国。一一菩萨，已曾供养无数诸佛，次如弥勒者也。诸小行菩萨，及修习少功德者，不可称计，皆当往生。’</p>
<p>佛告弥勒：‘不但我刹诸菩萨等，往生彼国。他方佛土，亦复如是。其第一佛，名曰远照，彼有百八十亿菩萨，皆当往生。其第二佛，名曰宝藏，彼有九十亿菩萨，皆当往生。其第三佛名曰无量音，彼有二百二十亿菩萨，皆当往生。其第四佛名曰甘露味，彼有二百五十亿菩萨，皆当往生。其第五佛，名曰龙胜，彼有十四亿菩萨，皆当往生。其第六佛名曰胜力，彼有万四千菩萨，皆当往生。其第七佛，名曰师子，彼有五百亿菩萨，皆当往生。其第八佛，名曰离垢光，彼有八十亿菩萨，皆当往生。其第九佛，名曰德首，彼有六十亿菩萨，皆当往生。其第十佛，名曰妙德山，彼有六十亿菩萨，皆当往生。其第十一佛，名曰人王，被有十亿菩萨，皆当往生。其第十二佛，名曰无上华，彼有无数不可称计诸菩萨众，皆不退转，智慧勇猛，已普供养无量诸佛，于七日中，即能摄取百千亿劫大士所修坚固之法。斯等菩萨皆当往生。其第十三佛，名曰无畏，彼有七百九十亿大菩萨众，诸小菩萨，及比丘等，不可称计，皆当往生。’</p>
<p>佛语弥勒：‘不但此十四佛国中诸菩萨等，当往生也，十方世界无量佛国，其往生者，亦复如是，甚多无数。我但说十方诸佛名号，及菩萨比丘生彼国者，昼夜一劫，尚未能尽，我今为汝略说之耳。’</p>
<p>佛告弥勒：‘其有得闻彼佛名号，欢喜踊跃，乃至一念，当知此人，为得大利，则是具足无上功德。是故，弥勒！设有大火，充满三千大千世界，要当过此，闻是经法，欢喜信乐，受持读诵，如说修行。所以者何？多有菩萨，欲闻此经，而不能得。若有众生，闻此经者，于无上道，终不退转。是故，应当专心信受，持诵说行。吾今为诸众生，说此经法，令见无量寿佛，及其国土一切所有。所当为者，皆可求之，无得以我灭度之后，复生疑惑。当来之世，经道灭尽，我以慈悲哀愍，特留此经，止住百岁。其有众生，值斯经者，随意所愿，皆可得度。’</p>
<p>佛语弥勒：‘如来兴世，难值难见；诸佛经道，难得难闻；菩萨胜法，诸波罗蜜，得闻亦难；遇善知识，闻法能行，此亦为难。若闻斯经，信乐受持，难中之难，无过此难。是故我法，如是作，如是说，如是教。应当信顺，如法修行。’</p>
<p>尔时世尊，说此经法，无量众生，皆发无上正觉之心。万二千那由他人，得清净法眼。二十二亿诸天人民，得阿那含果。八十万比丘，漏尽意解。四十亿菩萨，得不退转。以弘誓功德而自庄严，于将来世，当成正觉。尔时三千大千世界六种震动，大光普照十方国土；百千音乐，自然而作；无量妙华，纷纷而降。</p>
<p>佛说经已，弥勒菩萨及十方来诸菩萨众、长老阿难、诸大声闻、一切大众，闻佛所说，靡不欢喜。</p>
</body></html>