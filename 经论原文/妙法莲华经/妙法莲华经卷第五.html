<html><body>
<div class="title">
<p>妙法莲华经卷第五</p>
</div>
<div class="author">
<p>后秦龟兹国·三藏法师鸠摩罗什·奉诏译</p>
</div>
<p class="subtitle">安乐行品第十四</p>
<p>尔时文殊师利法王子菩萨摩诃萨、白佛言：‘世尊，是诸菩萨，甚为稀有，敬顺佛故，发大誓愿，于后恶世、护持读说是法华经。世尊，菩萨摩诃萨、于后恶世、云何能说是经。’佛告文殊师利：‘若菩萨摩诃萨，于后恶世、欲说是经，当安住四法。一者、安住菩萨行处及亲近处，能为众生演说是经。’</p>
<p>‘文殊师利，云何名菩萨摩诃萨行处，若菩萨摩诃萨住忍辱地，柔和善顺、而不卒暴，心亦不惊，又复于法、无所行，而观诸法如实相，亦不行、不分别，是名菩萨摩诃萨行处。’</p>
<p>‘云何名菩萨摩诃萨亲近处。菩萨摩诃萨不亲近国王、王子、大臣、官长，不亲近诸外道梵志、尼犍子等，及造世俗文笔、赞咏外书，及路伽耶陀、逆路伽耶陀者，亦不亲近诸有凶戏、相叉相扑、及那罗等种种变现之戏，又不亲近旃陀罗、及畜猪羊鸡狗、畋猎渔捕、诸恶律仪。如是人等、或时来者，则为说法，无所希望。又不亲近求声闻比丘、比丘尼、优婆塞、优婆夷，亦不问讯。若于房中，若经行处，若在讲堂中，不共住止。或时来者，随宜说法，无所希求。’</p>
<p>‘文殊师利，又菩萨摩诃萨不应于女人身、取能生欲想相，而为说法，亦不乐见。若入他家，不与小女、处女、寡女等共语。亦复不近五种不男之人、以为亲厚，不独入他家，若有因缘、须独入时，但一心念佛。若为女人说法，不露齿笑，不现胸臆，乃至为法、犹不亲厚，况复余事。不乐畜年少弟子、沙弥、小儿，亦不乐与同师。常好坐禅，在于闲处、修摄其心。文殊师利，是名初亲近处。’</p>
<p>‘复次、菩萨摩诃萨观一切法空，如实相，不颠倒，不动，不退，不转，如虚空，无所有性。一切语言道断，不生、不出、不起，无名、无相，实无所有，无量、无边，无碍、无障，但以因缘有，从颠倒生，故说。常乐观如是法相，是名菩萨摩诃萨第二亲近处。’</p>
<p>尔时世尊欲重宣此义，而说偈言：</p>
<div class="jisong">
<p>若有菩萨，于后恶世，无怖畏心，欲说是经，</p>
<p>应入行处、及亲近处。常离国王、及国王子、</p>
<p>大臣官长，凶险戏者，及旃陀罗、外道梵志。</p>
<p>亦不亲近，增上慢人，贪著小乘、三藏学者，</p>
<p>破戒比丘，名字罗汉。及比丘尼，好戏笑者，</p>
<p>深著五欲，求现灭度，诸优婆夷，皆勿亲近。</p>
<p>若是人等、以好心来，到菩萨所、为闻佛道、</p>
<p>菩萨则以，无所畏心，不怀希望、而为说法。</p>
<p>寡女处女、及诸不男，皆勿亲近、以为亲厚。</p>
<p>亦莫亲近，屠儿魁脍，畋猎渔捕，为利杀害，</p>
<p>贩肉自活，炫卖女色，如是之人，皆勿亲近。</p>
<p>凶险相扑，种种嬉戏，诸淫女等，尽勿亲近。</p>
<p>莫独屏处、为女说法，若说法时，无得戏笑。</p>
<p>入里乞食，将一比丘，若无比丘，一心念佛。</p>
<p>是则名为，行处近处，以此二处，能安乐说。</p>
<p>又复不行，上中下法，有为无为，实不实法，</p>
<p>亦不分别，是男是女，不得诸法，不知不见，</p>
<p>是则名为，菩萨行处。一切诸法，空无所有，</p>
<p>无有常住，亦无起灭，是名智者，所亲近处。</p>
<p>颠倒分别，诸法有无，是实非实，是生非生。</p>
<p>在于闲处、修摄其心，安住不动，如须弥山。</p>
<p>观一切法、皆无所有、犹如虚空，无有坚固、</p>
<p>不生不出，不动不退，常住一相，是名近处。</p>
<p>若有比丘，于我灭后，入是行处、及亲近处，</p>
<p>说斯经时，无有怯弱。菩萨有时、入于静室，</p>
<p>以正忆念、随义观法。从禅定起。为诸国王、</p>
<p>王子臣民、婆罗门等，开化演畅，说斯经典，</p>
<p>其心安隐，无有怯弱。文殊师利，是名菩萨，</p>
<p>安住初法，能于后世、说法华经。</p>
</div>
<p>‘又、文殊师利，如来灭后，于末法中、欲说是经，应住安乐行。若口宣说、若读经时，不乐说人、及经典过。亦不轻慢诸余法师，不说他人好恶、长短。于声闻人，亦不称名说其过恶，亦不称名赞叹其美，又亦不生怨嫌之心。善修如是安乐心故，诸有听者、不逆其意，有所难问，不以小乘法答，但以大乘而为解说，令得一切种智。’</p>
<p>尔时世尊欲重宣此义，而说偈言：</p>
<div class="jisong">
<p>菩萨常乐，安隐说法，于清净地、而施床座，</p>
<p>以油涂身，澡浴尘秽，著新净衣，内外俱净。</p>
<p>安处法座，随问为说。若有比丘、及比丘尼，</p>
<p>诸优婆塞、及优婆夷，国王王子、群臣士民，</p>
<p>以微妙义，和颜为说。若有难问，随义而答。</p>
<p>因缘譬喻，敷演分别、以是方便，皆使发心，</p>
<p>渐渐增益、入于佛道。除懒惰意、及懈怠想，</p>
<p>离诸忧恼，慈心说法。昼夜常说，无上道教，</p>
<p>以诸因缘、无量譬喻、开示众生，咸令欢喜。</p>
<p>衣服卧具，饮食医药，而于其中，无所希望。</p>
<p>但一心念，说法因缘、愿成佛道，令众亦尔，</p>
<p>是则大利、安乐供养。我灭度后，若有比丘、</p>
<p>能演说斯，妙法华经，心无嫉恚、诸恼障碍，</p>
<p>亦无忧愁、及骂詈者，又无怖畏，加刀杖等，</p>
<p>亦无摈出，安住忍故。智者如是，善修其心，</p>
<p>能住安乐，如我上说。其人功德，千万亿劫、</p>
<p>算数譬喻、说不能尽。</p>
</div>
<p>‘又、文殊师利菩萨摩诃萨，于后末世、法欲灭时，受持、读诵、斯经典者，无怀嫉妒谄诳之心，亦勿轻骂学佛道者、求其长短。若比丘、比丘尼、优婆塞、优婆夷，求声闻者，求辟支佛者，求菩萨道者，无得恼之，令其疑悔。语其人言：“汝等去道甚远，终不能得一切种智，所以者何？汝是放逸之人，于道懈怠故。”又亦不应戏论诸法，有所诤竞。当于一切众生、起大悲想，于诸如来、起慈父想，于诸菩萨、起大师想，于十方诸大菩萨，常应深心、恭敬礼拜。于一切众生，平等说法，以顺法故，不多不少，乃至深爱法者、亦不为多说。’</p>
<p>‘文殊师利，是菩萨摩诃萨，于后末世、法欲灭时，有成就是第三安乐行者，说是法时，无能恼乱，得好同学、共读诵是经，亦得大众而来听受，听已、能持，持已、能诵，诵已、能说，说已、能书，若使人书，供养经卷，恭敬、尊重、赞叹。’</p>
<p>尔时世尊欲重宣此义，而说偈言：</p>
<div class="jisong">
<p>若欲说是经，当舍嫉恚慢、谄诳邪伪心，常修质直行，</p>
<p>不轻蔑于人，亦不戏论法，不令他疑悔，云汝不得佛。</p>
<p>是佛子说法，常柔和能忍，慈悲于一切，不生懈怠心。</p>
<p>十方大菩萨，愍众故行道，应生恭敬心，是则我大师。</p>
<p>于诸佛世尊，生无上父想，破于憍慢心，说法无障碍，</p>
<p>第三法如是，智者应守护，一心安乐行，无量众所敬。</p>
</div>
<p>‘又、文殊师利，菩萨摩诃萨，于后末世、法欲灭时，有持是法华经者，于在家出家人中、生大慈心，于非菩萨人中、生大悲心，应作是念：“如是之人，则为大失。如来方便随宜说法，不闻不知不觉、不问不信不解，其人虽不问不信不解是经，我得阿耨多罗三藐三菩提时，随在何地，以神通力、智慧力、引之，令得住是法中。”文殊师利，是菩萨摩诃萨，于如来灭后、有成就此第四法者，说是法时，无有过失，常为比丘、比丘尼、优婆塞、优婆夷、国王、王子、大臣、人民、婆罗门、居士、等，供养、恭敬、尊重、赞叹。虚空诸天、为听法故，亦常随侍，若在聚落、城邑、空闲林中，有人来、欲难问者，诸天昼夜、常为法故而卫护之，能令听者皆得欢喜。所以者何。此经是一切过去未来现在诸佛、神力所护故。文殊师利，是法华经，于无量国中、乃至名字不可得闻，何况得见、受持读诵？’</p>
<p>‘文殊师利，譬如强力转轮圣王，欲以威势降伏诸国，而诸小王不顺其命，时转轮王、起种种兵而往讨罚。王见兵众、战有功者，即大欢喜，随功赏赐，或与田宅、聚落、城邑，或与衣服、严身之具，或与种种珍宝，金银、琉璃，砗磲、玛瑙，珊瑚、琥珀，象、马、车乘，奴婢、人民，惟髻中明珠、不以与之。所以者何。独王顶上有此一珠，若以与之，王诸眷属、必大惊怪。’</p>
<p>‘文殊师利，如来亦复如是，以禅定智慧力、得法国土，王于三界，而诸魔王不肯顺伏。如来贤圣诸将、与之共战，其有功者，心亦欢喜，于四众中、为说诸经，令其心悦，赐以禅定、解脱、无漏根力、诸法之财，又复赐与涅槃之城，言得灭度，引导其心，令皆欢喜，而不为说是法华经。’</p>
<p>‘文殊师利，如转轮王、见诸兵众有大功者，心甚欢喜，以此难信之珠、久在髻中，不妄与人，而今与之。如来亦复如是，于三界中、为大法王，以法教化一切众生、见贤圣军，与五阴魔、烦恼魔、死魔、共战，有大功勋，灭三毒，出三界，破魔网，尔时如来亦大欢喜，此法华经，能令众生至一切智，一切世间、多怨难信，先所未说，而今说之。’</p>
<p>‘文殊师利，此法华经，是诸如来第一之说，于诸说中、最为甚深，末后赐与，如彼强力之王、久护明珠，今乃与之。文殊师利，此法华经，诸佛如来秘密之藏，于诸经中、最在其上，长夜守护，不妄宣说，始于今日、乃与汝等而敷演之。’</p>
<p>尔时世尊欲重宣此义，而说偈言：</p>
<div class="jisong">
<p>常行忍辱，哀愍一切，乃能演说，佛所赞经。</p>
<p>后末世时、持此经者，于家出家、及非菩萨，</p>
<p>应生慈悲，斯等不闻，不信是经，则为大失。</p>
<p>我得佛道，以诸方便、为说此法，令住其中。</p>
<p>譬如强力，转轮之王，兵战有功，赏赐诸物，</p>
<p>象马车乘，严身之具，及诸田宅，聚落城邑，</p>
<p>或与衣服、种种珍宝，奴婢财物，欢喜赐与。</p>
<p>如有勇健、能为难事，王解髻中，明珠赐之。</p>
<p>如来亦尔，为诸法王，忍辱大力，智慧宝藏，</p>
<p>以大慈悲、如法化世。见一切人、受诸苦恼，</p>
<p>欲求解脱，与诸魔战。为是众生，说种种法，</p>
<p>以大方便、说此诸经。既知众生，得其力已，</p>
<p>末后乃为，说是法华，如王解髻，明珠与之。</p>
<p>此经为尊，众经中上，我常守护，不妄开示，</p>
<p>今正是时，为汝等说，我灭度后，求佛道者、</p>
<p>欲得安隐，演说斯经，应当亲近，如是四法。</p>
<p>读是经者，常无忧恼，又无病痛，颜色鲜白，</p>
<p>不生贫穷、卑贱丑陋。众生乐见，如慕贤圣，</p>
<p>天诸童子、以为给使。刀杖不加，毒不能害，</p>
<p>若人恶骂，口则闭塞。游行无畏，如师子王，</p>
<p>智慧光明，如日之照。若于梦中，但见妙事。</p>
<p>见诸如来，坐师子座，诸比丘众、围绕说法。</p>
<p>又见龙神、阿修罗等，数如恒沙，恭敬合掌、</p>
<p>自见其身，而为说法。又见诸佛、身相金色，</p>
<p>放无量光、照于一切，以梵音声、演说诸法。</p>
<p>佛为四众，说无上法，见身处中，合掌赞佛，</p>
<p>闻法欢喜、而为供养，得陀罗尼，证不退智。</p>
<p>佛知其心，深入佛道，即为授记、成最正觉。</p>
<p>汝善男子，当于来世，得无量智、佛之大道，</p>
<p>国土严净，广大无比，亦有四众、合掌听法。</p>
<p>又见自身、在山林中，修习善法，证诸实相，</p>
<p>深入禅定，见十方佛。</p>
<p>诸佛身金色，百福相庄严，闻法为人说，常有是好梦。</p>
<p>又梦作国王，舍宫殿眷属、及上妙五欲，行诣于道场。</p>
<p>在菩提树下、而处师子座，求道过七日，得诸佛之智。</p>
<p>成无上道已，起而转Fa轮，为四众说法、经千万亿劫，</p>
<p>说无漏妙法，度无量众生。后当入涅槃，如烟尽灯灭。</p>
<p>若后恶世中、说是第一法，是人得大利，如上诸功德。</p>
</div>
<p class="subtitle">从地涌出品第十五</p>
<p>尔时他方国土诸来菩萨摩诃萨，过八恒河沙数，于大众中起，合掌作礼、而白佛言：‘世尊，若听我等、于佛灭后，在此娑婆世界，勤加精进，护持、读诵、书写、供养、是经典者，当于此土而广说之。’尔时佛告诸菩萨摩诃萨众：‘止，善男子，不需汝等护持此经。所以者何。我娑婆世界、自有六万恒河沙等菩萨摩诃萨，一一菩萨、各有六万恒河沙眷属，是诸人等，能于我灭后、护持读诵广说此经。’</p>
<p>佛说是时，娑婆世界三千大千国土，地皆震裂，而于其中，有无量千万亿菩萨摩诃萨、同时涌出。是诸菩萨，身皆金色，三十二相，无量光明，先尽在此娑婆世界之下、此界虚空中住。是诸菩萨、闻释迦牟尼佛所说音声，从下发来。一一菩萨、皆是大众唱导之首，各将六万恒河沙眷属，况将五万、四万、三万、二万、一万、恒河沙等眷属者，况复乃至一恒河沙、半恒河沙、四分之一、乃至千万亿那由他分之一，况复千万亿那由他眷属，况复亿万眷属，况复千万、百万、乃至一万，况复一千、一百、乃至一十，况复将五、四、三、二、一、弟子者，况复单己、乐远离行，如是等比、无量无边，算数譬喻所不能知。</p>
<p>是诸菩萨从地出已，各诣虚空七宝妙塔多宝如来、释迦牟尼佛、所，到已、向二世尊头面礼足、及至诸宝树下师子座上佛所、亦皆作礼，右绕三匝，合掌恭敬，以诸菩萨种种赞法、而以赞叹，住在一面，欣乐瞻仰于二世尊。是诸菩萨摩诃萨，从初涌出，以诸菩萨种种赞法、而赞于佛，如是时间、经五十小劫。是时释迦牟尼佛默然而坐，及诸四众、亦皆默然五十小劫，佛神力故，令诸大众谓如半日。尔时四众亦以佛神力故，见诸菩萨、遍满无量百千万亿国土虚空。</p>
<p>是菩萨众中、有四导师，一、名上行，二、名无边行，三、名净行，四、名安立行，是四菩萨，于其众中、最为上首唱导之师，在大众前，各共合掌，观释迦牟尼佛、而问讯言：‘世尊，少病、少恼，安乐行否，所应度者，受教易否，不令世尊生疲劳耶？’</p>
<p>尔时四大菩萨而说偈言：</p>
<div class="jisong">
<p>世尊安乐，少病少恼，教化众生，得无疲倦。</p>
<p>又诸众生、受化易否，不令世尊，生疲劳耶。</p>
</div>
<p>尔时世尊、于菩萨大众中而作是言：‘如是、如是，诸善男子，如来安乐，少病、少恼，诸众生等，易可化度，无有疲劳。所以者何。是诸众生，世世已来、常受我化，亦于过去诸佛、恭敬尊重，种诸善根。此诸众生，始见我身，闻我所说，即皆信受、入如来慧。除先修习、学小乘者，如是之人，我今亦令得闻是经，入于佛慧。’尔时诸大菩萨而说偈言：</p>
<div class="jisong">
<p>善哉善哉，大雄世尊，诸众生等，易可化度。</p>
<p>能问诸佛，甚深智慧，闻已信行，我等随喜。</p>
</div>
<p>于时世尊赞叹上首诸大菩萨：‘善哉、善哉，善男子，汝等能于如来、发随喜心。’尔时弥勒菩萨及八千恒河沙诸菩萨众、皆作是念：‘我等从昔已来，不见不闻如是大菩萨摩诃萨众、从地涌出，住世尊前，合掌、供养，问讯如来。’</p>
<p>时弥勒菩萨摩诃萨、知八千恒河沙诸菩萨等、心之所念，并欲自决所疑，合掌向佛，以偈问曰：</p>
<div class="jisong">
<p>无量千万亿、大众诸菩萨，昔所未曾见，愿两足尊说，</p>
<p>是从何所来，以何因缘集。巨身大神通，智慧叵思议、</p>
<p>其志念坚固，有大忍辱力，众生所乐见，为从何所来。</p>
<p>一一诸菩萨、所将诸眷属，其数无有量，如恒河沙等。</p>
<p>或有大菩萨，将六万恒沙，如是诸大众，一心求佛道。</p>
<p>是诸大师等，六万恒河沙，俱来供养佛、及护持是经。</p>
<p>将五万恒沙，其数过于是。四万及三万、二万至一万、</p>
<p>一千一百等，乃至一恒沙、半及三四分、亿万分之一，</p>
<p>千万那由他，万亿诸弟子，乃至于半亿，其数复过上。</p>
<p>百万至一万、一千及一百、五十与一十、乃至三二一、</p>
<p>单己无眷属，乐于独处者，俱来至佛所，其数转过上。</p>
<p>如是诸大众，若人行筹数，过于恒沙劫，犹不能尽知。</p>
<p>是诸大威德、精进菩萨众，谁为其说法，教化而成就。</p>
<p>从谁初发心，称扬何佛法，受持行谁经，修习何佛道。</p>
<p>如是诸菩萨，神通大智力，四方地震裂，皆从中涌出。</p>
<p>世尊我昔来，未曾见是事，愿说其所从，国土之名号。</p>
<p>我常游诸国，未曾见是众，我于此众中、乃不识一人，</p>
<p>忽然从地出，愿说其因缘。今此之大会，无量百千亿，</p>
<p>是诸菩萨等，皆欲知此事。是诸菩萨众、本末之因缘，</p>
<p>无量德世尊，惟愿决众疑。</p>
</div>
<p>尔时释迦牟尼分身诸佛、从无量千万亿他方国土来者，在于八方诸宝树下、师子座上，结跏趺坐。其佛侍者，各各见是菩萨大众，于三千大千世界、四方、从地涌出，住于虚空。各白其佛言：‘世尊，此诸无量无边阿僧祇菩萨大众，从何所来？’尔时诸佛各告侍者：‘诸善男子，且待须臾，有菩萨摩诃萨、名曰弥勒，释迦牟尼佛之所授记，次后作佛，已问斯事，佛今答之，汝等自当因是得闻。’</p>
<p>尔时释迦牟尼佛告弥勒菩萨：‘善哉、善哉，阿逸多，乃能问佛如是大事。汝等当共一心，被精进铠，发坚固意，如来今欲显发宣示诸佛智慧，诸佛自在神通之力，诸佛师子奋迅之力，诸佛威猛大势之力。’</p>
<p>尔时世尊欲重宣此义，而说偈言：</p>
<div class="jisong">
<p>当精进一心，我欲说此事，勿得有疑悔，佛智叵思议。</p>
<p>汝今出信力，住于忍善中，昔所未闻法，今皆当得闻。</p>
<p>我今安慰汝，勿得怀疑惧，佛无不实语，智慧不可量。</p>
<p>所得第一法，甚深叵分别，如是今当说，汝等一心听。</p>
</div>
<p>尔时世尊说此偈已，告弥勒菩萨：‘我今于此大众、宣告汝等，阿逸多，是诸大菩萨摩诃萨，无量无数阿僧祇、从地涌出，汝等昔所未见者，我于是娑婆世界、得阿耨多罗三藐三菩提已，教化示导是诸菩萨，调伏其心，令发道意。此诸菩萨，皆于是娑婆世界之下、此界虚空中住，于诸经典，读诵通利，思惟分别、正忆念。阿逸多，是诸善男子等，不乐在众、多有所说，常乐静处、勤行精进，未曾休息。亦不依止人天而住。常乐深智，无有障碍、亦常乐于诸佛之法，一心精进，求无上慧。’</p>
<p>尔时世尊欲重宣此义，而说偈言：</p>
<div class="jisong">
<p>阿逸汝当知，是诸大菩萨，从无数劫来，修习佛智慧，</p>
<p>悉是我所化，令发大道心。此等是我子，依止是世界，</p>
<p>常行头陀事，志乐于静处，舍大众愦闹，不乐多所说。</p>
<p>如是诸子等，学习我道法，昼夜常精进，为求佛道故，</p>
<p>在娑婆世界、下方空中住，志念力坚固，常勤求智慧，</p>
<p>说种种妙法，其心无所畏。我于伽耶城、菩提树下坐，</p>
<p>得成最正觉，转无上Fa轮。尔乃教化之、令初发道心，</p>
<p>今皆住不退，悉当得成佛。我今说实语，汝等一心信，</p>
<p>我从久远来、教化是等众。</p>
</div>
<p>尔时、弥勒菩萨摩诃萨、及无数诸菩萨等，心生疑惑，怪未曾有，而作是念：‘云何世尊于少时间、教化如是无量无边阿僧祇诸大菩萨，令住阿耨多罗三藐三菩提？’即白佛言：‘世尊，如来为太子时，出于释宫，去伽耶城不远，坐于道场，得成阿耨多罗三藐三菩提，从是已来，始过四十余年，世尊，云何于此少时、大作佛事，以佛势力，以佛功德，教化如是无量大菩萨众、当成阿耨多罗三藐三菩提？’</p>
<p>‘世尊，此大菩萨众，假使有人，于千万亿劫、数不能尽，不得其边，斯等久远已来，于无量无边诸佛所、植诸善根，成就菩萨道，常修梵行。世尊，如此之事，世所难信。譬如有人、色美发黑，年二十五，指百岁人、言是我子，其百岁人，亦指年少，言是我父，生育我等，是事难信。’</p>
<p>‘佛亦如是，得道已来，其实未久，而此大众诸菩萨等，已于无量千万亿劫，为佛道故，勤行精进，善入出住无量百千万亿三昧，得大神通，久修梵行，善能次第习诸善法，巧于问答，人中之宝，一切世间甚为稀有。今日世尊方云，得佛道时，初令发心，教化示导，令向阿耨多罗三藐三菩提，世尊得佛未久，乃能作此大功德事。我等虽复信佛随宜所说，佛所出言、未曾虚妄，佛所知者，皆悉通达，然诸新发意菩萨，于佛灭后，若闻是语，或不信受、而起破法罪业因缘。惟、然，世尊，愿为解说，除我等疑，及未来世诸善男子、闻此事已，亦不生疑。’</p>
<p>尔时弥勒菩萨欲重宣此义，而说偈言：</p>
<div class="jisong">
<p>佛昔从释种、出家近伽耶，坐于菩提树，尔来尚未久。</p>
<p>此诸佛子等，其数不可量，久已行佛道，住于神通力，</p>
<p>善学菩萨道，不染世间法，如莲华在水，从地而涌出，</p>
<p>皆起恭敬心，住于世尊前。是事难思议，云何而可信，</p>
<p>佛得道甚近、所成就甚多，愿为除众疑，如实分别说。</p>
<p>譬如少壮人，年始二十五，示人百岁子，发白而面皱，</p>
<p>是等我所生，子亦说是父，父少而子老，举世所不信。</p>
<p>世尊亦如是，得道来甚近。是诸菩萨等，志固无怯弱，</p>
<p>从无量劫来、而行菩萨道，巧于难问答，其心无所畏，</p>
<p>忍辱心决定，端正有威德，十方佛所赞，善能分别说，</p>
<p>不乐在人众，常好在禅定，为求佛道故，于下空中住。</p>
<p>我等从佛闻、于此事无疑，愿佛为未来，演说令开解。</p>
<p>若有于此经、生疑不信者，即当堕恶道。愿今为解说，</p>
<p>是无量菩萨，云何于少时、教化令发心，而住不退地。</p>
</div>
<p class="subtitle">如来寿量品第十六</p>
<p>尔时、佛告诸菩萨及一切大众：‘诸善男子，汝等当信解如来诚谛之语。’复告大众：‘汝等当信解如来诚谛之语。’又复告诸大众：‘汝等当信解如来诚谛之语。’是时菩萨大众，弥勒为首，合掌白佛言：‘世尊，惟愿说之，我等当信受佛语。’如是三白已，复言：‘惟愿说之，我等当信受佛语。’</p>
<p>尔时世尊知诸菩萨三请不止，而告之言：‘汝等谛听，如来秘密神通之力。一切世间天、人、及阿修罗，皆谓，今释迦牟尼佛、出释氏宫，去伽耶城不远，坐于道场，得阿耨多罗三藐三菩提。然善男子，我实成佛已来、无量无边、百千万亿那由他劫。’</p>
<p>‘譬如五百千万亿那由他、阿僧祇、三千大千世界，假使有人、抹为微尘，过于东方五百千万亿那由他阿僧祇国、乃下一尘，如是东行，尽是微尘，诸善男子、于意云何，是诸世界，可得思惟校计、知其数否。’</p>
<p>弥勒菩萨等、俱白佛言：‘世尊，是诸世界，无量无边，非算数所知、亦非心力所及，一切声闻、辟支佛，以无漏智，不能思惟、知其限数，我等住阿惟越致地，于是事中、亦所不达，世尊，如是诸世界，无量无边。’</p>
<p>尔时佛告大菩萨众：‘诸善男子，今当分明宣语汝等，是诸世界，若著微尘及不著者、尽以为尘，一尘一劫，我成佛已来，复过于此百千万亿那由他阿僧祇劫。自从是来，我常在此娑婆世界、说法教化，亦于余处百千万亿那由他阿僧祇国、导利众生。’</p>
<p>‘诸善男子，于是中间，我说燃灯佛等，又复言其入于涅槃，如是、皆以方便分别。诸善男子，若有众生、来至我所，我以佛眼、观其信等、诸根利钝，随所应度，处处自说、名字不同、年纪大小，亦复现言、当入涅槃，又以种种方便、说微妙法，能令众生发欢喜心。诸善男子，如来见诸众生、乐于小法，德薄垢重者，为是人说，我少出家，得阿耨多罗三藐三菩提，然我实成佛已来、久远若斯，但以方便、教化众生，令入佛道，作如是说。’</p>
<p>‘诸善男子，如来所演经典，皆为度脱众生，或说己身，或说他身，或示己身，或示他身，或示己事，或示他事，诸所言说，皆实不虚。所以者何。如来如实知见三界之相，无有生死、若退若出，亦无在世、及灭度者，非实非虚，非如非异，不如三界、见于三界，如斯之事，如来明见，无有错谬。以诸众生有种种性、种种欲、种种行、种种忆想分别故，欲令生诸善根，以若干因缘、譬喻、言辞、种种说法，所作佛事，未曾暂废。如是，我成佛已来、甚大久远，寿命无量阿僧祇劫，常住不灭。’</p>
<p>‘诸善男子，我本行菩萨道、所成寿命，今犹未尽，复倍上数。然今非实灭度，而便唱言、当取灭度，如来以是方便、教化众生。所以者何。若佛久住于世，薄德之人，不种善根，贫穷下贱，贪著五欲，入于忆想妄见网中，若见如来常在不灭，便起憍恣、而怀厌怠，不能生难遭之想、恭敬之心，是故如来以方便说：“比丘当知，诸佛出世，难可值遇。”所以者何。诸薄德人，过无量百千万亿劫，或有见佛，或不见者，以此事故，我作是言：“诸比丘，如来难可得见。”斯众生等、闻如是语，必当生于难遭之想，心怀恋慕，渴仰于佛，便种善根，是故如来虽不实灭，而言灭度。’</p>
<p>‘又、善男子，诸佛如来、法皆如是，为度众生，皆实不虚。譬如良医，智慧聪达，明练方药，善治众病。其人多诸子息，若十、二十、乃至百数，以有事缘，远至余国。诸子于后、饮他毒药，药发、闷乱，宛转于地。是时其父还来归家，诸子饮毒，或失本心，或不失者，遥见其父，皆大欢喜，拜跪、问讯、善安隐归：“我等愚痴，误服毒药，愿见救疗，更赐寿命。”父见子等苦恼如是，依诸经方，求好药草，色香美味、皆悉具足，捣筛和合，与子令服，而作是言：“此大良药，色香美味、皆悉具足，汝等可服，速除苦恼，无复众患。”’</p>
<p>‘其诸子中、不失心者，见此良药、色香俱好，即便服之，病尽除愈。余失心者，见其父来，虽亦欢喜问讯，求索治病，然与其药、而不肯服。所以者何。毒气深入，失本心故，于此好色香药、而谓不美。父作是念：“此子可愍，为毒所中，心皆颠倒，虽见我喜，求索救疗，如是好药、而不肯服，我今当设方便、令服此药。”即作是言：“汝等当知，我今衰老，死时已至，是好良药，今留在此，汝可取服，勿忧不瘥。”作是教已，复至他国，遣使还告：“汝父已死。”是时诸子闻父背丧，心大忧恼，而作是念：“若父在者，慈愍我等，能见救护，今者、舍我远丧他国。”自惟孤露，无复恃怙，常怀悲感，心遂醒悟，乃知此药色味香美。即取服之，毒病皆愈。其父闻子悉已得瘥，寻便来归，咸使见之。’</p>
<p>‘诸善男子，于意云何，颇有人、能说此良医虚妄罪否？’‘不也，世尊。’佛言：‘我亦如是，成佛已来、无量无边百千万亿那由他阿僧祇劫，为众生故，以方便力、言当灭度，亦无有能如法说我虚妄过者。’</p>
<p>尔时世尊欲重宣此义，而说偈言：</p>
<div class="jisong">
<p>自我得佛来，所经诸劫数，无量百千万，亿载阿僧祇，</p>
<p>常说法教化，无数亿众生，令入于佛道。尔来无量劫，</p>
<p>为度众生故，方便现涅槃、而实不灭度，常住此说法。</p>
<p>我常住于此，以诸神通力，令颠倒众生、虽近而不见。</p>
<p>众见我灭度，广供养舍利，咸皆怀恋慕、而生渴仰心。</p>
<p>众生既信伏，质直意柔软，一心欲见佛，不自惜身命。</p>
<p>时我及众僧、俱出灵鹫山，我时语众生，常在此不灭，</p>
<p>以方便力故，现有灭不灭。余国有众生、恭敬信乐者，</p>
<p>我复于彼中、为说无上法，汝等不闻此，但谓我灭度。</p>
<p>我见诸众生、没在于苦恼，故不为现身，令其生渴仰，</p>
<p>因其心恋慕，乃出为说法。神通力如是，于阿僧祇劫，</p>
<p>常在灵鹫山、及余诸住处，众生见劫尽、大火所烧时，</p>
<p>我此土安隐，天人常充满。园林诸堂阁、种种宝庄严，</p>
<p>宝树多花果，众生所游乐。诸天击天鼓，常作众伎乐，</p>
<p>雨曼陀罗花、散佛及大众。我净土不毁，而众见烧尽，</p>
<p>忧怖诸苦恼、如是悉充满。是诸罪众生，以恶业因缘，</p>
<p>过阿僧祇劫、不闻三宝名。诸有修功德、柔和质直者，</p>
<p>则皆见我身，在此而说法。或时为此众、说佛寿无量，</p>
<p>久乃见佛者，为说佛难值。我智力如是，慧光照无量，</p>
<p>寿命无数劫，久修业所得。汝等有智者，勿于此生疑，</p>
<p>当断令永尽，佛语实不虚。如医善方便，为治狂子故，</p>
<p>实在而言死，无能说虚妄。我亦为世父，救诸苦患者，</p>
<p>为凡夫颠倒，实在而言灭。以常见我故，而生憍恣心，</p>
<p>放逸著五欲，堕于恶道中。我常知众生、行道不行道，</p>
<p>随所应可度，为说种种法。每自作是意，以何令众生、</p>
<p>得入无上惠，速成就佛身。</p>
</div>
<p class="subtitle">分别功德品第十七</p>
<p>尔时大会、闻佛说寿命劫数长远如是，无量无边阿僧祇众生、得大饶益。于时世尊告弥勒菩萨摩诃萨：‘阿逸多，我说是如来寿命长远时，六百八十万亿那由他恒河沙众生、得无生法忍，复有千倍菩萨摩诃萨、得闻持陀罗尼门，复有一世界微尘数菩萨摩诃萨、得乐说无碍辩才，复有一世界微尘数菩萨摩诃萨、得百千万亿无量旋陀罗尼，复有三千大千世界微尘数菩萨摩诃萨、能转不退F轮，复有二千中国土微尘数菩萨摩诃萨、能转清净F轮，复有小千国土微尘数菩萨摩诃萨、八生当得阿耨多罗三藐三菩提，复有四四天下微尘数菩萨摩诃萨、四生当得阿耨多罗三藐三菩提，复有三四天下微尘数菩萨摩诃萨、三生当得阿耨多罗三藐三菩提，复有二四天下微尘数菩萨摩诃萨、二生当得阿耨多罗三藐三菩提，复有一四天下微尘数菩萨摩诃萨、一生当得阿耨多罗三藐三菩提，复有八世界微尘数众生、皆发阿耨多罗三藐三菩提心。’</p>
<p>‘佛说是诸菩萨摩诃萨得大法利时，于虚空中，雨曼陀罗华、摩诃曼陀罗华，以散无量百千万亿众宝树下、师子座上、诸佛，并散七宝塔中、师子座上、释迦牟尼佛、及久灭度多宝如来，亦散一切诸大菩萨、及四部众。又雨细末栴檀、沉水香等，于虚空中，天鼓自鸣，妙声深远，又雨千种天衣，垂诸璎珞、真珠璎珞、摩尼珠璎珞、如意珠璎珞，遍于九方，众宝香炉、烧无价香，自然周至，供养大会。一一佛上，有诸菩萨、执持幡盖，次第而上，至于梵天。是诸菩萨，以妙音声、歌无量颂，赞叹诸佛。’</p>
<p>尔时弥勒菩萨从座而起，偏袒右肩，合掌向佛，而说偈言：</p>
<div class="jisong">
<p>佛说稀有法，昔所未曾闻，世尊有大力，寿命不可量。</p>
<p>无数诸佛子，闻世尊分别，说得法利者，欢喜充遍身。</p>
<p>或住不退地，或得陀罗尼，或无碍乐说、万亿旋总持，</p>
<p>或有大千界、微尘数菩萨，各各皆能转，不退之Fa轮。</p>
<p>复有中千界、微尘数菩萨，各各皆能转，清净之Fa轮。</p>
<p>复有小千界、微尘数菩萨，余各八生在，当得成佛道。</p>
<p>复有四三二、如此四天下、微尘诸菩萨，随数生成佛。</p>
<p>或一四天下、微尘数菩萨，余有一生在，当成一切智。</p>
<p>如是等众生，闻佛寿长远，得无量无漏，清净之果报。</p>
<p>复有八世界、微尘数众生，闻佛说寿命，皆发无上心。</p>
<p>世尊说无量，不可思议法，多有所饶益，如虚空无边。</p>
<p>雨天曼陀罗、摩诃曼陀罗，释梵如恒沙，无数佛土来。</p>
<p>雨栴檀沉水，缤纷而乱坠，如鸟飞空下，供散于诸佛。</p>
<p>天鼓虚空中、自然出妙声，天衣千万种、旋转而来下，</p>
<p>众宝妙香炉，烧无价之香，自然悉周遍、供养诸世尊。</p>
<p>其大菩萨众，执七宝幡盖，高妙万亿种，次第至梵天，</p>
<p>一一诸佛前，宝幢悬胜幡。亦以千万偈、歌咏诸如来。</p>
<p>如是种种事，昔所未曾有，闻佛寿无量，一切皆欢喜。</p>
<p>佛名闻十方，广饶益众生，一切具善根，以助无上心。</p>
</div>
<p>尔时佛告弥勒菩萨摩诃萨：‘阿逸多，其有众生、闻佛寿命长远如是，乃至能生一念信解，所得功德、无有限量。若有善男子、善女人，为阿耨多罗三藐三菩提故，于八十万亿那由他劫、行五波罗蜜、檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、除般若波罗蜜，以是功德比前功德，百分、千分、百千万亿分、不及其一，乃至算数譬喻所不能知。若善男子、善女人，有如是功德，于阿耨多罗三藐三菩提、退者，无有是处。’</p>
<p>尔时世尊欲重宣此义，而说偈言：</p>
<div class="jisong">
<p>若人求佛慧，于八十万亿、那由他劫数、行五波罗蜜。</p>
<p>于是诸劫中，布施供养佛、及缘觉弟子、并诸菩萨众，</p>
<p>珍异之饮食、上服与卧具，栴檀立精舍，以园林庄严。</p>
<p>如是等布施，种种皆微妙，尽此诸劫数，以回向佛道。</p>
<p>若复持禁戒，清净无缺漏，求于无上道，诸佛之所叹。</p>
<p>若复行忍辱，住于调柔地，设众恶来加，其心不倾动。</p>
<p>诸有得法者，怀于增上慢，为此所轻恼，如是亦能忍。</p>
<p>若复勤精进，志念常坚固，于无量亿劫、一心不懈息。</p>
<p>又于无数劫，住于空闲处，若坐若经行，除睡常摄心，</p>
<p>以是因缘故，能生诸禅定，八十亿万劫、安住心不乱，</p>
<p>持此一心福，愿求无上道。我得一切智，尽诸禅定际，</p>
<p>是人于百千、万亿劫数中、行此诸功德，如上之所说。</p>
<p>有善男女等，闻我说寿命，乃至一念信，其福过于彼。</p>
<p>若人悉无有，一切诸疑悔，深心须臾信，其福为如此。</p>
<p>其有诸菩萨，无量劫行道，闻我说寿命，是则能信受。</p>
<p>如是诸人等，顶受此经典，愿我于未来，长寿度众生，</p>
<p>如今日世尊、诸释中之王，道场师子吼，说法无所畏。</p>
<p>我等未来世，一切所尊敬，坐于道场时，说寿亦如是。</p>
<p>若有深心者，清净而质直，多闻能总持，随义解佛语，</p>
<p>如是诸人等，于此无有疑。</p>
</div>
<p>‘又、阿逸多，若有闻佛寿命长远，解其言趣，是人所得功德、无有限量，能起如来无上之慧。何况广闻是经、若教人闻，若自持、若教人持，若自书、若教人书，若以华、香、璎珞，幢幡、缯盖，香油、酥灯，供养经卷，是人功德、无量无边，能生一切种智。阿逸多，若善男子、善女人，闻我说寿命长远，深心信解，则为见佛常在耆阇崛山，共大菩萨、诸声闻众、围绕说法。又见此娑婆世界，其地琉璃，坦然平正，阎浮檀金、以界八道，宝树行列，诸台楼观、皆悉宝成，其菩萨众、咸处其中。若有能如是观者，当知是为深信解相。’</p>
<p>‘又复如来灭后，若闻是经、而不毁呰，起随喜心，当知已为深信解相，何况读诵、受持之者，斯人则为顶戴如来。阿逸多，是善男子、善女人，不须为我复起塔寺，及作僧坊、以四事供养众僧。所以者何。是善男子、善女人，受持读诵是经典者，为已起塔、造立僧坊、供养众僧。则为以佛舍利、起七宝塔，高广渐小、至于梵天，悬诸幡盖、及众宝铃，华、香、璎珞，末香、涂香、烧香，众鼓、伎乐，箫、笛、箜篌，种种舞戏，以妙音声、歌呗赞颂，则为于无量千万亿劫、作是供养已。’</p>
<p>‘阿逸多，若我灭后，闻是经典，有能受持，若自书、若教人书，则为起立僧坊，以赤栴檀、作诸殿堂三十有二，高八多罗树，高广严好，百千比丘、于其中止，园林、浴池，经行、禅窟，衣服、饮食，床褥、汤药，一切乐具、充满其中，如是僧坊、堂阁、若干百千万亿，其数无量，以此现前、供养于我、及比丘僧。是故我说，如来灭后，若有受持、读诵、为他人说，若自书、若教人书，供养经卷，不须复起塔寺，及造僧坊、供养众僧。况复有人能持是经，兼行布施、持戒、忍辱、精进、一心、智慧，其德最胜，无量无边，譬如虚空、东西南北、四维、上下、无量无边，是人功德，亦复如是无量无边，疾至一切种智。若人读诵受持是经，为他人说，若自书、若教人书，复能起塔，及造僧坊、供养赞叹声闻众僧，亦以百千万亿赞叹之法、赞叹菩萨功德，又为他人、种种因缘，随义解说此法华经，复能清净持戒，与柔和者而共同止，忍辱无嗔，志念坚固，常贵坐禅、得诸深定，精进勇猛、摄诸善法，利根智慧、善答问难。’</p>
<p>‘阿逸多，若我灭后，诸善男子、善女人，受持读诵是经典者，复有如是诸善功德，当知是人、已趋道场，近阿耨多罗三藐三菩提，坐道树下。阿逸多，是善男子、善女人，若坐、若立、若经行处，此中便应起塔，一切天人、皆应供养如佛之塔。’</p>
<p>尔时世尊欲重宣此义，而说偈言：</p>
<div class="jisong">
<p>若我灭度后，能奉持此经，斯人福无量，如上之所说。</p>
<p>是则为具足，一切诸供养、以舍利起塔，七宝而庄严，</p>
<p>表刹甚高广，渐小至梵天，宝铃千万亿，风动出妙音。</p>
<p>又于无量劫、而供养此塔，华香诸璎珞，天衣众伎乐，</p>
<p>燃香油酥灯，周匝常照明。恶世法末时、能持是经者，</p>
<p>则为已如上、具足诸供养。若能持此经，则如佛现在，</p>
<p>以牛头栴檀、起僧坊供养，堂有三十二，高八多罗树，</p>
<p>上馔妙衣服、床卧皆具足，百千众住处，园林诸浴池，</p>
<p>经行及禅窟，种种皆严好。若有信解心、受持读诵书，</p>
<p>若复教人书、及供养经卷，散华香末香、以须曼薝卜、</p>
<p>阿提目多伽、薰油常燃之。如是供养者，得无量功德，</p>
<p>如虚空无边，其福亦如是。况复持此经，兼布施持戒，</p>
<p>忍辱乐禅定，不嗔不恶口，恭敬于塔庙，谦下诸比丘，</p>
<p>远离自高心，常思惟智慧，有问难不嗔，随顺为解说，</p>
<p>若能行是行，功德不可量。若见此法师、成就如是德，</p>
<p>应以天华散，天衣覆其身，头面接足礼，生心如佛想。</p>
<p>又应作是念，不久诣道场，得无漏无为，广利诸人天。</p>
<p>其所住止处，经行若坐卧，乃至说一偈，是中应起塔，</p>
<p>庄严令妙好，种种以供养。佛子住此地，则是佛受用，</p>
<p>常在于其中、经行及坐卧。</p>
</div>
</body></html>