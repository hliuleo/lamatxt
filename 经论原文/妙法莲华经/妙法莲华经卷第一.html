<html><body>
<div class="title">
<p>妙法莲华经卷第一</p>
</div>
<div class="author">
<p>后秦龟兹国·三藏法师鸠摩罗什·奉诏译</p>
</div>
<div class="title">
<p>妙法莲华经序品第一</p>
</div>
<p>如是我闻。一时、佛住王舍城、耆阇崛山中，与大比丘众万二千人俱。皆是阿罗汉，诸漏已尽，无复烦恼，逮得己利，尽诸有结，心得自在。其名曰：阿若憍陈如、摩诃迦叶、优楼频螺迦叶、伽耶迦叶、那提迦叶、舍利弗、大目犍连、摩诃迦旃延、阿冕楼驮、劫宾那、憍梵波提、离婆多、毕陵伽婆蹉、薄拘罗、摩诃拘絺罗、难陀、孙陀罗难陀、富楼那弥多罗尼子、须菩提、阿难、罗侯罗，如是众所知识、大阿罗汉等。</p>
<p>复有学、无学二千人。摩诃波阇波提比丘尼，与眷属六千人俱。罗侯罗母耶输陀罗比丘尼，亦与眷属俱。菩萨摩诃萨八万人，皆于阿耨多罗三藐三菩提不退转，皆得陀罗尼。乐说辩才，转不退转法轮。供养无量百千诸佛，于诸佛所、植众德本，常为诸佛之所称叹。以慈修身，善入佛慧。通达大智，到于彼岸。名称普闻无量世界，能度无数百千众生。其名曰：文殊师利菩萨、观世音菩萨、得大势菩萨、常精进菩萨、不休息菩萨、宝掌菩萨、药王菩萨、勇施菩萨、宝月菩萨、月光菩萨、满月菩萨、大力菩萨、无量力菩萨、越三界菩萨、跋陀婆罗菩萨、弥勒菩萨、宝积菩萨、导师菩萨，如是等菩萨摩诃萨八万人俱。</p>
<p>尔时释提桓因，与其眷属二万天子俱。复有名月天子、普香天子、宝光天子、四大天王，与其眷属万天子俱。自在天子、大自在天子，与其眷属三万天子俱。娑婆世界主、梵天王、尸弃大梵、光明大梵等，与其眷属万二千天子俱。有八龙王、难陀龙王、跋难陀龙王、娑伽罗龙王、和修吉龙王、德叉迦龙王、阿那婆达多龙王、摩那斯龙王、优钵罗龙王等，各与若干百千眷属俱。有四紧那罗王、法紧那罗王、妙法紧那罗王、大法紧那罗王、持法紧那罗王，各与若干百千眷属俱。有四乾闼婆王、乐乾闼婆王、乐音乾闼婆王、美乾闼婆王、美音乾闼婆王，各与若干百千眷属俱。有四阿修罗王、婆稚阿修罗王、佉罗骞驮阿修罗王、毗摩质多罗阿修罗王、罗侯阿修罗王，各与若干百千眷属俱。有四迦楼罗王、大威德迦楼罗王、大身迦楼罗王、大满迦楼罗王、如意迦楼罗王，各与若干百千眷属俱。韦提希子阿阇世王，与若干百千眷属俱。各礼佛足，退坐一面。</p>
<p>尔时世尊，四众围绕，供养、恭敬、尊重、赞叹。为诸菩萨说大乘经，名无量义，教菩萨法，佛所护念。佛说此经已，结跏趺坐，入于无量义处三昧，身心不动。是时天雨曼陀罗华，摩诃曼陀罗华，曼殊沙华，摩诃曼殊沙华，而散佛上、及诸大众。普佛世界，六种震动。</p>
<p>尔时会中，比丘、比丘尼、优婆塞、优婆夷、天龙、夜叉、乾闼婆、阿修罗、迦楼罗、紧那罗、摩侯罗伽、人非人，及诸小王、转轮圣王。是诸大众，得未曾有，欢喜合掌，一心观佛。</p>
<p>尔时佛放眉间白毫相光，照东方万八千世界，靡不周遍，下至阿鼻地狱，上至阿迦尼吒天。于此世界，尽见彼土六趣众生，又见彼土现在诸佛。及闻诸佛所说经法。并见彼诸比丘、比丘尼、优婆塞、优婆夷、诸修行得道者。复见诸菩萨摩诃萨、种种因缘、种种信解、种种相貌、行菩萨道。复见诸佛般涅槃者。复见诸佛般涅槃后，以佛舍利、起七宝塔。</p>
<p>尔时弥勒菩萨作是念：‘今者、世尊现神变相，以何因缘而有此瑞。今佛世尊入于三昧，是不可思议、现稀有事，当以问谁，谁能答者。’复作此念：‘是文殊师利、法王之子，已曾亲近供养过去无量诸佛，必应见此稀有之相，我今当问。’</p>
<p>尔时比丘、比丘尼、优婆塞、优婆夷、及诸天龙、鬼神等，咸作此念：‘是佛光明神通之相，今当问谁？’</p>
<p>尔时弥勒菩萨，欲自决疑，又观四众比丘、比丘尼、优婆塞、优婆夷、及诸天龙、鬼神、等，众会之心，而问文殊师利言：‘以何因缘、而有此瑞、神通之相，放大光明，照于东方万八千土，悉见彼佛国界庄严？’</p>
<p>于是弥勒菩萨欲重宣此义，以偈问曰：</p>
<div class="jisong">
<p>文殊师利，导师何故、眉间白毫，大光普照。</p>
<p>雨曼陀罗、曼殊沙华，栴檀香风，悦可众心。</p>
<p>以是因缘，地皆严净，而此世界、六种震动。</p>
<p>时四部众、咸皆欢喜，身意快然，得未曾有。</p>
<p>眉间光明，照于东方，万八千土，皆如金色，</p>
<p>从阿鼻狱、上至有顶。诸世界中，六道众生，</p>
<p>生死所趋、善恶业缘、受报好丑，于此悉见。</p>
<p>又睹诸佛、圣主师子、演说经典，微妙第一。</p>
<p>其声清净，出柔软音，教诸菩萨、无数亿万，</p>
<p>梵音深妙，令人乐闻。各于世界，讲说正法、</p>
<p>种种因缘。以无量喻，照明佛法，开悟众生。</p>
<p>若人遭苦，厌老病死，为说涅槃，尽诸苦际。</p>
<p>若人有福，曾供养佛，志求胜法，为说缘觉。</p>
<p>若有佛子、修种种行，求无上慧，为说净道。</p>
<p>文殊师利，我住于此，见闻若斯，及千亿事，</p>
<p>如是众多，今当略说。我见彼土，恒沙菩萨，</p>
<p>种种因缘、而求佛道。或有行施，金银珊瑚、</p>
<p>真珠摩尼、砗磲玛瑙、金刚诸珍，奴婢车乘、</p>
<p>宝饰辇舆，欢喜布施。回向佛道，愿得是乘，</p>
<p>三界第一，诸佛所叹。或有菩萨，驷马宝车、</p>
<p>栏楯华盖、轩饰布施。复见菩萨，身肉手足、</p>
<p>及妻子施，求无上道。又见菩萨，头目身体、</p>
<p>欣乐施与，求佛智慧。文殊师利，我见诸王，</p>
<p>往诣佛所、问无上道，便舍乐土、宫殿臣妾，</p>
<p>剃除须发、而被法服。或见菩萨，而作比丘，</p>
<p>独处闲静，乐诵经典。又见菩萨，勇猛精进，</p>
<p>入于深山，思惟佛道。又见离欲，常处空闲，</p>
<p>深修禅定，得五神通。又见菩萨，安禅合掌，</p>
<p>以千万偈、赞诸法王。复见菩萨，智深志固，</p>
<p>能问诸佛，闻悉受持。又见佛子，定慧具足，</p>
<p>以无量喻、为众讲法，欣乐说法、化诸菩萨，</p>
<p>破魔兵众、而击法鼓。又见菩萨，寂然宴默，</p>
<p>天龙恭敬，不以为喜。又见菩萨，处林放光，</p>
<p>济地狱苦，令入佛道。又见佛子，未尝睡眠，</p>
<p>经行林中，勤求佛道。又见具戒，威仪无缺，</p>
<p>净如宝珠，以求佛道。又见佛子，住忍辱力，</p>
<p>增上慢人，恶骂捶打，皆悉能忍，以求佛道。</p>
<p>又见菩萨，离诸戏笑、及痴眷属，亲近智者，</p>
<p>一心除乱，摄念山林、亿千万岁，以求佛道。</p>
<p>或见菩萨，肴膳饮食、百种汤药、施佛及僧。</p>
<p>名衣上服、价值千万，或无价衣，施佛及僧。</p>
<p>千万亿种、栴檀宝舍、众妙卧具、施佛及僧。</p>
<p>清净园林、华果茂盛、流泉浴池、施佛及僧。</p>
<p>如是等施，种果微妙，欢喜无厌，求无上道。</p>
<p>或有菩萨，说寂灭法，种种教诏，无数众生。</p>
<p>或见菩萨，观诸法性、无有二相，犹如虚空。</p>
<p>又见佛子，心无所著，以此妙慧、求无上道。</p>
<p>文殊师利，又有菩萨，佛灭度后，供养舍利。</p>
<p>又见佛子，造诸塔庙、无数恒沙，严饰国界，</p>
<p>宝塔高妙、五千由旬，纵广正等、二千由旬。</p>
<p>一一塔庙，各千幢幡，珠交露幔，宝铃和鸣。</p>
<p>诸天龙神、人及非人，香华伎乐，常以供养。</p>
<p>文殊师利，诸佛子等，为供舍利，严饰塔庙，</p>
<p>国界自然，殊特妙好，如天树王，其华开敷，</p>
<p>佛放一光。我及众会，见此国界，种种殊妙，</p>
<p>诸佛神力、智慧稀有，放一净光，照无量国。</p>
<p>我等见此，得未曾有。佛子文殊，愿决众疑，</p>
<p>四众欣仰、瞻仁及我，世尊何故，放斯光明。</p>
<p>佛子时答，决疑令喜，何所饶益、演斯光明。</p>
<p>佛坐道场、所得妙法，为欲说此，为当授记，</p>
<p>示诸佛土、众宝严净、及见诸佛。此非小缘，</p>
<p>文殊当知。四众龙神，瞻察仁者、为说何等。</p>
</div>
<p>尔时文殊师利语弥勒菩萨摩诃萨、及诸大士，善男子等：‘如我惟忖，今佛世尊欲说大法，雨大法雨，吹大法螺，击大法鼓，演大法义。诸善男子，我于过去诸佛，曾见此瑞，放斯光已，即说大法。是故当知今佛现光，亦复如是，欲令众生，咸得闻知一切世间难信之法，故现斯瑞。：‘</p>
<p>‘诸善男子，如过去无量无边不可思议阿僧祇劫，尔时有佛，号日月灯明如来、应供、正遍知、明行足、善逝世间解、无上士、调御丈夫、天人师、佛、世尊，演说正法，初善、中善、后善，其义深远，其语巧妙，纯一无杂，具足清白梵行之相。为求声闻者、说应四谛法，度生老病死，究竟涅槃。为求辟支佛者、说应十二因缘法。为诸菩萨、说应六波罗蜜，令得阿耨多罗三藐三菩提，成一切种智。’</p>
<p>‘次复有佛、亦名日月灯明，次复有佛、亦名日月灯明，如是二万佛、皆同一字，号日月灯明，又同一姓，姓颇罗堕。弥勒当知，初佛后佛，皆同一字，名日月灯明，十号具足。所可说法，初中后善。其最后佛，未出家时、有八王子，一名有意，二名善意，三名无量意，四名宝意，五名增意，六名除疑意，七名向意，八名法意。是八王子，威德自在，各领四天下。是诸王子，闻父出家，得阿耨多罗三藐三菩提。悉舍王位，亦随出家，发大乘意，常修梵行，皆为法师，已于千万佛所、植诸善本。’</p>
<p>‘是时日月灯明佛说大乘经，名无量义、教菩萨法、佛所护念。说是经已，即于大众中、结跏趺坐，入于无量义处三昧，身心不动。是时、天雨曼陀罗华，摩诃曼陀罗华，曼殊沙华，摩诃曼殊沙华，而散佛上、及诸大众。普佛世界，六种震动。尔时会中，比丘、比丘尼、优婆塞、优婆夷、天龙、夜叉、乾闼婆、阿修罗、迦楼罗、紧那罗、摩侯罗伽、人非人、及诸小王、转轮圣王、等。是诸大众，得未曾有，欢喜合掌，一心观佛。’</p>
<p>‘尔时如来放眉间白毫相光，照东方万八千佛土，靡不周遍，如今所见、是诸佛土。弥勒当知，尔时会中，有二十亿菩萨、乐欲听法。是诸菩萨，见此光明、普照佛土，得未曾有，欲知此光所为因缘。时有菩萨，名曰妙光，有八百弟子。是时日月灯明佛从三昧起，因妙光菩萨、说大乘经，名妙法莲华、教菩萨法、佛所护念。六十小劫、不起于座。时会听者、亦坐一处，六十小劫、身心不动，听佛所说，谓如食顷。是时众中，无有一人、若身若心而生懈倦。’</p>
<p>‘日月灯明佛于六十小劫说是经已，即于梵、魔、沙门、婆罗门、及天、人、阿修罗、众中，而宣此言，如来于今日中夜，当入无余涅槃。时有菩萨，名曰德藏，日月灯明佛即授其记。告诸比丘：“是德藏菩萨，次当作佛，号曰净身，多陀阿伽度、阿罗诃、三藐三佛陀。”佛授记已，便于中夜、入无余涅槃。佛灭度后，妙光菩萨持妙法莲华经，满八十小劫、为人演说。日月灯明佛八子、皆师妙光。妙光教化，令其坚固阿耨多罗三藐三菩提。是诸王子、供养无量百千万亿佛已，皆成佛道，其最后成佛者，名曰燃灯。八百弟子中，有一人、号曰求名，贪著利养，虽复读诵众经，而不通利，多所忘失，故号求名。是人亦以种诸善根因缘故，得值无量百千万亿诸佛，供养、恭敬，尊重、赞叹。’</p>
<p>‘弥勒当知，尔时妙光菩萨、岂异人乎，我身是也，求名菩萨，汝身是也。今见此瑞、与本无异，是故惟忖，今日如来当说大乘经，名妙法莲华、教菩萨法、佛所护念。’</p>
<p>尔时文殊师利于大众中，欲重宣此义，而说偈言：</p>
<div class="jisong">
<p>我念过去世，无量无数劫，有佛人中尊，号日月灯明。</p>
<p>世尊演说法，度无量众生、无数亿菩萨，令入佛智慧。</p>
<p>佛未出家时、所生八王子，见大圣出家，亦随修梵行。</p>
<p>时佛说大乘，经名无量义，于诸大众中，而为广分别。</p>
<p>佛说此经已，即于法座上、跏趺坐三昧，名无量义处。</p>
<p>天雨曼陀华，天鼓自然鸣，诸天龙鬼神，供养人中尊。</p>
<p>一切诸佛土，即时大震动。佛放眉间光，现诸稀有事，</p>
<p>此光照东方，万八千佛土，示一切众生，生死业报处。</p>
<p>有见诸佛土，以众宝庄严，琉璃玻璃色，斯由佛光照。</p>
<p>及见诸天人、龙神夜叉众、乾闼紧那罗，各供养其佛。</p>
<p>又见诸如来，自然成佛道，身色如金山，端严甚微妙，</p>
<p>如净琉璃中，内现真金像。世尊在大众，敷演深法义。</p>
<p>一一诸佛土，声闻众无数，因佛光所照，悉见彼大众。</p>
<p>或有诸比丘，在于山林中，精进持净戒，犹如护明珠。</p>
<p>又见诸菩萨，行施忍辱等，其数如恒沙，斯由佛光照。</p>
<p>又见诸菩萨，深入诸禅定，身心寂不动，以求无上道。</p>
<p>又见诸菩萨，知法寂灭相，各于其国土，说法求佛道。</p>
<p>尔时四部众，见日月灯佛、现大神通力，其心皆欢喜，</p>
<p>各各自相问，是事何因缘。天人所奉尊、适从三昧起，</p>
<p>赞妙光菩萨，汝为世间眼，一切所归信，能奉持法藏，</p>
<p>如我所说法，唯汝能证知。世尊既赞叹，令妙光欢喜，</p>
<p>说是法华经，满六十小劫、不起于此座。所说上妙法，</p>
<p>是妙光法师、悉皆能受持。佛说是法华，令众欢喜已，</p>
<p>寻即于是日，告于天人众，诸法实相义，已为汝等说，</p>
<p>我今于中夜，当入于涅槃。汝一心精进，当离于放逸，</p>
<p>诸佛甚难值，亿劫时一遇。世尊诸子等、闻佛入涅槃，</p>
<p>各各怀悲恼，佛灭一何速。圣主法之王，安慰无量众，</p>
<p>我若灭度时，汝等勿忧怖，是德藏菩萨，于无漏实相、</p>
<p>心已得通达，其次当作佛，号曰为净身，亦度无量众。</p>
<p>佛此夜灭度，如薪尽火灭，分布诸舍利，而起无量塔。</p>
<p>比丘比丘尼，其数如恒沙，倍复加精进，以求无上道。</p>
<p>是妙光法师，奉持佛法藏，八十小劫中、广宣法华经。</p>
<p>是诸八王子，妙光所开化，坚固无上道，当见无数佛。</p>
<p>供养诸佛已，随顺行大道，相继得成佛，转次而授记。</p>
<p>最后天中天，号曰燃灯佛，诸仙之导师，度脱无量众。</p>
<p>是妙光法师，时有一弟子，心常怀懈怠，贪著于名利，</p>
<p>求名利无厌，多游族姓家，弃舍所习诵，废忘不通利。</p>
<p>以是因缘故，号之为求名。亦行众善业，得见无数佛，</p>
<p>供养于诸佛，随顺行大道，具六波罗蜜，今见释师子。</p>
<p>其后当作佛，号名曰弥勒，广度诸众生，其数无有量。</p>
<p>彼佛灭度后，懈怠者汝是，妙光法师者，今则我身是。</p>
<p>我见灯明佛，本光瑞如此，以是知今佛、欲说法华经。</p>
<p>今相如本瑞，是诸佛方便，今佛放光明，助发实相义。</p>
<p>诸人今当知，合掌一心待，佛当雨法雨，充足求道者。</p>
<p>诸求三乘人，若有疑悔者，佛当为除断，令尽无有余。</p>
</div>
<div class="title">
<p>妙法莲华经方便品第二</p>
</div>
<p>尔时，世尊从三昧安详而起，告舍利弗：‘诸佛智慧，甚深无量，其智慧门，难解难入，一切声闻、辟支佛、所不能知。所以者何。佛曾亲近百千万亿无数诸佛，尽行诸佛无量道法，勇猛精进，名称普闻。成就甚深未曾有法，随宜所说，意趣难解。舍利弗，吾从成佛已来，种种因缘，种种譬喻，广演言教，无数方便、引导众生，令离诸著。所以者何。如来方便知见波罗蜜、皆已具足。舍利弗，如来知见，广大深远，无量无碍，力、无所畏、禅定、解脱三昧、深入无际，成就一切未曾有法。舍利弗，如来能种种分别，巧说诸法，言辞柔软，悦可众心。舍利弗，取要言之，无量无边未曾有法，佛悉成就。’</p>
<p>‘止，舍利弗，不须复说。所以者何。佛所成就第一稀有难解之法，唯佛与佛、乃能究尽诸法实相。所谓诸法、如是相，如是性，如是体，如是力，如是作，如是因，如是缘，如是果，如是报，如是本末究竟等。’</p>
<p>尔时世尊欲重宣此义，而说偈言：</p>
<div class="jisong">
<p>世雄不可量，诸天及世人、一切众生类，无能知佛者。</p>
<p>佛力无所畏、解脱诸三昧，及佛诸余法，无能测量者。</p>
<p>本从无数佛，具足行诸道，甚深微妙法，难见难可了。</p>
<p>于无量亿劫，行此诸道已，道场得成果，我已悉知见。</p>
<p>如是大果报，种种性相义，我及十方佛，乃能知是事。</p>
<p>是法不可示，言辞相寂灭，诸余众生类，无有能得解，</p>
<p>除诸菩萨众、信力坚固者。诸佛弟子众，曾供养诸佛，</p>
<p>一切漏已尽，住是最后身，如是诸人等，其力所不堪。</p>
<p>假使满世间，皆如舍利弗，尽思共度量，不能测佛智。</p>
<p>正使满十方、皆如舍利弗，及余诸弟子、亦满十方刹，</p>
<p>尽思共度量，亦复不能知。辟支佛利智，无漏最后身，</p>
<p>亦满十方界，其数如竹林，斯等共一心，于亿无量劫、</p>
<p>欲思佛实智，莫能知少分。新发意菩萨，供养无数佛，</p>
<p>了达诸义趣，又能善说法，如稻麻竹苇，充满十方刹，</p>
<p>一心以妙智，于恒河沙劫、咸皆共思量，不能知佛智。</p>
<p>不退诸菩萨，其数如恒沙，一心共思求，亦复不能知。</p>
<p>又告舍利弗，无漏不思议、甚深微妙法，我今已具得，</p>
<p>唯我知是相，十方佛亦然。舍利弗当知，诸佛语无异，</p>
<p>于佛所说法，当生大信力，世尊法久后，要当说真实。</p>
<p>告诸声闻众、及求缘觉乘，我令脱苦缚，逮得涅槃者，</p>
<p>佛以方便力，示以三乘教，众生处处著，引之令得出。</p>
</div>
<p>尔时大众中，有诸声闻漏尽阿罗汉阿若憍陈如、等，千二百人，及发声闻辟支佛心、比丘、比丘尼、优婆塞、优婆夷，各作是念：‘今者、世尊何故殷勤称叹方便、而作是言，佛所得法，甚深难解，有所言说，意趣难知，一切声闻、辟支佛、所不能及。佛说一解脱义，我等亦得此法，到于涅槃，而今不知是义所趋。’</p>
<p>尔时舍利弗知四众心疑，自亦未了，而白佛言：‘世尊，何因何缘，殷勤称叹诸佛第一方便、甚深微妙、难解之法。我自昔来，未曾从佛、闻如是说，今者、四众咸皆有疑。惟愿世尊敷演斯事，世尊何故殷勤称叹甚深微妙难解之法。’</p>
<p>尔时舍利弗欲重宣此义，而说偈言：</p>
<div class="jisong">
<p>慧日大圣尊，久乃说是法，自说得如是力无畏三昧、</p>
<p>禅定解脱等，不可思议法。道场所得法，无能发问者。</p>
<p>我意难可测，亦无能问者。无问而自说，称叹所行道，</p>
<p>智慧甚微妙，诸佛之所得。无漏诸罗汉、及求涅槃者，</p>
<p>今皆堕疑网，佛何故说是。其求缘觉者、比丘比丘尼、</p>
<p>诸天龙鬼神、及乾闼婆等，相视怀犹豫，瞻仰两足尊，</p>
<p>是事为云何，愿佛为解说。于诸声闻众，佛说我第一。</p>
<p>我今自于智、疑惑不能了，为是究竟法，为是所行道。</p>
<p>佛口所生子，合掌瞻仰待，愿出微妙音，时为如实说。</p>
<p>诸天龙神等，其数如恒沙，求佛诸菩萨，大数有八万，</p>
<p>又诸万亿国、转轮圣王至，合掌以敬心，欲闻具足道。</p>
</div>
<p>尔时佛告舍利弗：‘止，止，不须复说。若说是事，一切世间诸天、及人、皆当惊疑。’舍利弗重白佛言：‘世尊，惟愿说之，惟愿说之。所以者何。是会无数百千万亿阿僧祇众生，曾见诸佛，诸根猛利，智慧明了，闻佛所说，则能敬信。’</p>
<p>尔时舍利弗欲重宣此义，而说偈言：法王无上尊，惟说愿勿虑。是会无量众，有能敬信者。</p>
<p>佛复止舍利弗：‘若说是事，一切世间天、人、阿修罗、皆当惊疑，增上慢比丘、将坠于大坑。’</p>
<p>尔时世尊重说偈言：止止不须说，我法妙难思，诸增上慢者，闻必不敬信。信。</p>
<p>尔时舍利弗重白佛言：‘世尊，惟愿说之，惟愿说之。今此会中，如我等比、百千万亿，世世已曾从佛受化。如此人等，必能敬信，长夜安隐，多所饶益。’</p>
<p>尔时舍利弗欲重宣此义，而说偈言：</p>
<div class="jisong">
<p>无上两足尊，愿说第一法，我为佛长子，惟垂分别说。</p>
<p>是会无量众，能敬信此法，佛已曾世世，教化如是等，</p>
<p>皆一心合掌，欲听受佛语。我等千二百、及余求佛者，</p>
<p>愿为此众故，惟垂分别说。是等闻此法，则生大欢喜。</p>
</div>
<p>尔时世尊告舍利弗：‘汝已殷勤三请，岂得不说。汝今谛听，善思念之，吾当为汝分别解说。’说此语时，会中有比丘、比丘尼、优婆塞、优婆夷、五千人等，即从座起，礼佛而退。所以者何。此辈罪根深重，及增上慢，未得谓得，未证谓证，有如此失，是以不住。世尊默然而不制止。</p>
<p>尔时佛告舍利弗：‘我今此众，无复枝叶，纯有贞实。舍利弗，如是增上慢人，退亦佳矣。汝今善听，当为汝说。舍利弗言，唯、然，世尊，愿乐欲闻。’</p>
<p>佛告舍利弗：‘如是妙法，诸佛如来、时乃说之，如优昙钵华，时一现耳。舍利弗，汝等当信佛之所说，言不虚妄。舍利弗，诸佛随宜说法，意趣难解。所以者何。我以无数方便、种种因缘、譬喻言辞、演说诸法，是法、非思量分别之所能解，唯有诸佛乃能知之。所以者何。诸佛世尊唯以一大事因缘故、出现于世。舍利弗，云何名诸佛世尊唯以一大事因缘故、出现于世。诸佛世尊欲令众生开佛知见、使得清净故，出现于世。欲示众生、佛之知见故，出现于世。欲令众生悟佛知见故，出现于世。欲令众生入佛知见道故，出现于世。舍利弗，是为诸佛以一大事因缘故、出现于世。’</p>
<p>佛告舍利弗：‘诸佛如来但教化菩萨，诸有所作，常为一事，唯以佛之知见、示悟众生。舍利弗，如来但以一佛乘故，为众生说法，无有余乘，若二、若三。舍利弗，一切十方诸佛，法亦如是。’</p>
<p>‘舍利弗，过去诸佛，以无量无数方便、种种因缘、譬喻言辞、而为众生演说诸法，是法、皆为一佛乘故。是诸众生，从诸佛闻法，究竟皆得一切种智。舍利弗，未来诸佛、当出于世，亦以无量无数方便、种种因缘、譬喻言辞、而为众生演说诸法，是法、皆为一佛乘故。是诸众生，从佛闻法，究竟皆得一切种智。舍利弗，现在十方无量百千万亿佛土中、诸佛世尊，多所饶益、安乐众生，是诸佛、亦以无量无数方便、种种因缘、譬喻言辞、而为众生演说诸法，是法、皆为一佛乘故。是诸众生，从佛闻法，究竟皆得一切种智。舍利弗，是诸佛、但教化菩萨，欲以佛之知见、示众生故，欲以佛之知见、悟众生故，欲令众生入佛之知见故。舍利弗，我今亦复如是，知诸众生有种种欲，深心所著，随其本性，以种种因缘、譬喻言辞、方便力、而为说法。舍利弗，如此，皆为得一佛乘、一切种智故。’</p>
<p>‘舍利弗，十方世界中，尚无二乘，何况有三。舍利弗，诸佛出于五浊恶世，所谓劫浊、烦恼浊、众生浊、见浊、命浊。如是舍利弗，劫浊乱时，众生垢重，悭贪嫉妒，成就诸不善根故，诸佛以方便力，于一佛乘、分别说三。舍利弗，若我弟子，自谓阿罗汉、辟支佛者，不闻不知诸佛如来、但教化菩萨事，此非佛弟子，非阿罗汉，非辟支佛。’</p>
<p>‘又、舍利弗，是诸比丘、比丘尼、自谓已得阿罗汉，是最后身，究竟涅槃，便不复志求阿耨多罗三藐三菩提，当知此辈皆是增上慢人。所以者何。若有比丘、实得阿罗汉，若不信此法，无有是处。除佛灭度后，现前无佛。所以者何。佛灭度后，如是等经、受持读诵解义者，是人难得。若遇余佛，于此法中、便得决了。舍利弗，汝等当一心信解受持佛语。诸佛如来、言无虚妄，无有余乘，唯一佛乘。’</p>
<p>尔时世尊欲重宣此义，而说偈言：</p>
<div class="jisong">
<p>比丘比丘尼，有怀增上慢，优婆塞我慢，优婆夷不信，</p>
<p>如是四众等，其数有五千，不自见其过，于戒有缺漏，</p>
<p>护惜其瑕疵。是小智已出，众中之糟糠，佛威德故去，</p>
<p>斯人鲜福德，不堪受是法。此众无枝叶，唯有诸贞实。</p>
<p>舍利弗善听，诸佛所得法，无量方便力，而为众生说。</p>
<p>众生心所念，种种所行道，若干诸欲性，先世善恶业。</p>
<p>佛悉知是已，以诸缘譬喻、言辞方便力，令一切欢喜。</p>
<p>或说修多罗、伽陀及本事、本生未曾有。亦说于因缘、</p>
<p>譬喻并祇夜、优波提舍经。钝根乐小法，贪著于生死，</p>
<p>于诸无量佛，不行深妙道，众苦所恼乱，为是说涅槃。</p>
<p>我设是方便，令得入佛慧，未曾说汝等、当得成佛道。</p>
<p>所以未曾说，说时未至故，今正是其时，决定说大乘。</p>
<p>我此九部法，随顺众生说，入大乘为本，以故说是经。</p>
<p>有佛子心净，柔软亦利根，无量诸佛所，而行深妙道。</p>
<p>为此诸佛子，说是大乘经。我记如是人，来世成佛道，</p>
<p>以深心念佛，修持净戒故。此等闻得佛，大喜充遍身，</p>
<p>佛知彼心行，故为说大乘。声闻若菩萨，闻我所说法，</p>
<p>乃至于一偈，皆成佛无疑。十方佛土中，唯有一乘法，</p>
<p>无二亦无三。除佛方便说，但以假名字，引导于众生，</p>
<p>说佛智慧故。诸佛出于世，唯此一事实，余二则非真，</p>
<p>终不以小乘、济度于众生。佛自住大乘，如其所得法、</p>
<p>定慧力庄严，以此度众生。自证无上道，大乘平等法，</p>
<p>若以小乘化、乃至于一人，我则堕悭贪，此事为不可。</p>
<p>若人信归佛，如来不欺诳，亦无贪嫉意，断诸法中恶。</p>
<p>故佛于十方，而独无所畏。我以相严身，光明照世间，</p>
<p>无量众所尊，为说实相印。舍利弗当知，我本立誓愿，</p>
<p>欲令一切众、如我等无异。如我昔所愿，今者已满足，</p>
<p>化一切众生，皆令入佛道。若我遇众生，尽教以佛道，</p>
<p>无智者错乱，迷惑不受教。我知此众生，未曾修善本，</p>
<p>坚著于五欲，痴爱故生恼。以诸欲因缘，坠堕三恶道，</p>
<p>轮回六趣中，备受诸苦毒，受胎之微形，世世常增长。</p>
<p>薄德少福人，众苦所逼迫，入邪见稠林，若有若无等。</p>
<p>依止此诸见，具足六十二，深著虚妄法，坚受不可舍，</p>
<p>我慢自矜高，谄曲心不实，于千万亿劫、不闻佛名字，</p>
<p>亦不闻正法，如是人难度。是故舍利弗，我为设方便，</p>
<p>说诸尽苦道，示之以涅槃。我虽说涅槃，是亦非真灭，</p>
<p>诸法从本来，常自寂灭相。佛子行道已，来世得作佛，</p>
<p>我有方便力，开示三乘法。一切诸世尊，皆说一乘道，</p>
<p>今此诸大众，皆应除疑惑，诸佛语无异，唯一无二乘。</p>
<p>过去无数劫，无量灭度佛，百千万亿种，其数不可量。</p>
<p>如是诸世尊，种种缘譬喻，无数方便力，演说诸法相。</p>
<p>是诸世尊等，皆说一乘法，化无量众生，令入于佛道。</p>
<p>又诸大圣主，知一切世间、天人群生类，深心之所欲，</p>
<p>更以异方便，助显第一义。若有众生类，值诸过去佛，</p>
<p>若闻法布施，或持戒忍辱、精进禅智等，种种修福慧。</p>
<p>如是诸人等，皆已成佛道。诸佛灭度已，若人善软心，</p>
<p>如是诸众生，皆已成佛道。诸佛灭度已，供养舍利者，</p>
<p>起万亿种塔，金银及玻璃、砗磲与玛瑙、玫瑰琉璃珠，</p>
<p>清净广严饰，庄校于诸塔。或有起石庙，栴檀及沉水，</p>
<p>木蜜并余材，塼瓦泥土等。若于旷野中，积土成佛庙。</p>
<p>乃至童子戏，聚沙为佛塔。如是诸人等，皆已成佛道。</p>
<p>若人为佛故，建立诸形像，刻雕成众相，皆已成佛道。</p>
<p>或以七宝成，鋀石赤白铜、白镴及铅锡，铁木及与泥，</p>
<p>或以胶漆布、严饰作佛像，如是诸人等，皆已成佛道。</p>
<p>彩画作佛像，百福庄严相，自作若使人，皆已成佛道。</p>
<p>乃至童子戏，若草木及笔、或以指爪甲、而画作佛像，</p>
<p>如是诸人等，渐渐积功德，具足大悲心，皆已成佛道。</p>
<p>但化诸菩萨，度脱无量众。若人于塔庙、宝像及画像，</p>
<p>以华香幡盖、敬心而供养。若使人作乐，击鼓吹角贝，</p>
<p>箫笛琴箜篌、琵琶铙铜钹，如是众妙音，尽持以供养。</p>
<p>或以欢喜心，歌呗颂佛德，乃至一小音，皆已成佛道。</p>
<p>若人散乱心，乃至以一华，供养于画像，渐见无数佛。</p>
<p>或有人礼拜，或复但合掌，乃至举一手，或复小低头，</p>
<p>以此供养像，渐见无量佛。自成无上道，广度无数众、</p>
<p>入无余涅槃，如薪尽火灭。若人散乱心，入于塔庙中，</p>
<p>一称南无佛，皆已成佛道。于诸过去佛，在世或灭后，</p>
<p>若有闻是法，皆已成佛道。未来诸世尊，其数无有量，</p>
<p>是诸如来等，亦方便说法。一切诸如来，以无量方便、</p>
<p>度脱诸众生，入佛无漏智，若有闻法者，无一不成佛。</p>
<p>诸佛本誓愿，我所行佛道，普欲令众生、亦同得此道。</p>
<p>未来世诸佛，虽说百千亿、无数诸法门，其实为一乘。</p>
<p>诸佛两足尊，知法常无性，佛种从缘起，是故说一乘。</p>
<p>是法住法位，世间相常住，于道场知已，导师方便说。</p>
<p>天人所供养、现在十方佛，其数如恒沙，出现于世间，</p>
<p>安隐众生故，亦说如是法。知第一寂灭，以方便力故，</p>
<p>虽示种种道，其实为佛乘。知众生诸行，深心之所念，</p>
<p>过去所习业，欲性精进力，及诸根利钝，以种种因缘、</p>
<p>譬喻亦言辞，随应方便说。今我亦如是，安隐众生故，</p>
<p>以种种法门、宣示于佛道。我以智慧力，知众生性欲，</p>
<p>方便说诸法，皆令得欢喜。舍利弗当知，我以佛眼观，</p>
<p>见六道众生，贫穷无福慧，入生死险道，相续苦不断，</p>
<p>深著于五欲，如牦牛爱尾、以贪爱自弊，盲瞑无所见。</p>
<p>不求大势佛、及与断苦法，深入诸邪见，以苦欲舍苦。</p>
<p>为是众生故、而起大悲心。我始坐道场，观树亦经行，</p>
<p>于三七日中，思惟如是事。我所得智慧，微妙最第一。</p>
<p>众生诸根钝，著乐痴所盲，如斯之等类，云何而可度，</p>
<p>尔时诸梵王，及诸天帝释、护世四天王，及大自在天，</p>
<p>并余诸天众、眷属百千万，恭敬合掌礼，请我转法 轮。</p>
<p>我即自思惟，若但赞佛乘，众生没在苦，不能信是法，</p>
<p>破法不信故，坠于三恶道。我宁不说法，疾入于涅槃。</p>
<p>寻念过去佛、所行方便力，我今所得道，亦应说三乘。</p>
<p>作是思惟时，十方佛皆现，梵音慰喻我，善哉释迦文，</p>
<p>第一之导师，得是无上法，随诸一切佛、而用方便力。</p>
<p>我等亦皆得，最妙第一法，为诸众生类、分别说三乘。</p>
<p>少智乐小法，不自信作佛，是故以方便、分别说诸果。</p>
<p>虽复说三乘，但为教菩萨。舍利弗当知，我闻圣师子、</p>
<p>深净微妙音，喜称南无佛。复作如是念，我出浊恶世，</p>
<p>如诸佛所说，我亦随顺行。思惟是事已，即趋波罗奈，</p>
<p>诸法寂灭相，不可以言宣。以方便力故，为五比丘说。</p>
<p>是名转法 轮，便有涅槃音，及以阿罗汉，法僧差别名。</p>
<p>从久远劫来，赞是涅槃法，生死苦永尽，我常如是说。</p>
<p>舍利弗当知，我见佛子等，志求佛道者，无量千万亿，</p>
<p>咸以恭敬心，皆来至佛所，曾从诸佛闻，方便所说法。</p>
<p>我即作是念，如来所以出，为说佛慧故，今正是其时。</p>
<p>舍利弗当知，钝根小智人、著相憍慢者，不能信是法。</p>
<p>今我喜无畏，于诸菩萨中，正直舍方便，但说无上道。</p>
<p>菩萨闻是法，疑网皆已除，千二百罗汉、悉亦当作佛。</p>
<p>如三世诸佛，说法之仪式，我今亦如是，说无分别法。</p>
<p>诸佛兴出世，悬远值遇难，正使出于世，说是法复难，</p>
<p>无量无数劫，闻是法亦难，能听是法者，斯人亦复难。</p>
<p>譬如优昙花，一切皆爱乐，天人所稀有，时时乃一出。</p>
<p>闻法欢喜赞，乃至发一言，则为已供养，一切三世佛，</p>
<p>是人甚稀有，过于优昙花。汝等勿有疑，我为诸法王，</p>
<p>普告诸大众，但以一乘道、教化诸菩萨，无声闻弟子。</p>
<p>汝等舍利弗，声闻及菩萨，当知是妙法，诸佛之秘要。</p>
<p>以五浊恶世，但乐著诸欲，如是等众生，终不求佛道。</p>
<p>当来世恶人，闻佛说一乘，迷惑不信受，破法堕恶道。</p>
<p>有惭愧清净、志求佛道者，当为如是等、广赞一乘道。</p>
<p>舍利弗当知，诸佛法如是，以万亿方便、随宜而说法，</p>
<p>其不习学者，不能晓了此。汝等既已知，诸佛世之师，</p>
<p>随宜方便事，无复诸疑惑，心生大欢喜，自知当作佛。</p>
</div>
</body></html>