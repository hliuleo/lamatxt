<html><body>
<div class="title">
<p>妙法莲华经卷第四</p>
</div>
<div class="author">
<p>后秦龟兹国·三藏法师鸠摩罗什·奉诏译</p>
</div>
<p class="subtitle">五百弟子受记品第八</p>
<p>尔时富楼那弥多罗尼子、从佛闻是智慧方便、随宜说法，又闻授诸大弟子阿耨多罗三藐三菩提记，复闻宿世因缘之事，复闻诸佛有大自在神通之力，得未曾有，心净踊跃。即从座起，到于佛前，头面礼足，却住一面，瞻仰尊颜、目不暂舍。而作是念：‘世尊甚奇特，所为稀有。随顺世间若干种性，以方便知见、而为说法，拔出众生处处贪著。我等于佛功德，言不能宣，惟佛世尊能知我等深心本愿。’</p>
<p>尔时佛告诸比丘：‘汝等见是富楼那弥多罗尼子否。我常称其于说法人中、最为第一。亦常叹其种种功德，精勤护持，助宣我法，能于四众、示教利喜，具足解释佛之正法，而大饶益同梵行者。自舍如来，无能尽其言论之辩。’</p>
<p>‘汝等勿谓富楼那但能护持助宣我法，亦于过去九十亿诸佛所、护持助宣佛之正法，于彼说法人中、亦最第一。又于诸佛所说空法，明了通达，得四无碍智，常能审谛清净说法，无有疑惑，具足菩萨神通之力。随其寿命，常修梵行，彼佛世人、咸皆谓之实是声闻。而富楼那以斯方便，饶益无量百千众生，又化无量阿僧祇人、令立阿耨多罗三藐三菩提。为净佛土故，常作佛事，教化众生。’</p>
<p>‘诸比丘，富楼那亦于七佛说法人中、而得第一，今于我所说法人中、亦为第一，于贤劫中当来诸佛、说法人中，亦复第一，而皆护持、助宣佛法。亦于未来、护持助宣无量无边诸佛之法，教化饶益无量众生，令立阿耨多罗三藐三菩提。为净佛土故，常勤精进、教化众生，渐渐具足菩萨之道。过无量阿僧祇劫，当于此土、得阿耨多罗三藐三菩提，号曰法明如来、应供、正遍知、明行足、善逝世间解、无上士、调御丈夫、天人师、佛、世尊。’</p>
<p>其佛、以恒河沙等三千大千世界、为一佛土，七宝为地，地平如掌，无有山陵溪涧沟壑，七宝台观、充满其中，诸天宫殿，近处虚空，人天交接，两得相见。无诸恶道，亦无女人，一切众生，皆以化生，无有淫欲。得大神通，身出光明，飞行自在，志念坚固，精进智慧，普皆金色，三十二相、而自庄严。其国众生，常以二食，一者、法喜食，二者、禅悦食。有无量阿僧祇千万亿那由他诸菩萨众，得大神通、四无碍智，善能教化众生之类。其声闻众、算数校计所不能知，皆得具足六通、三明、及八解脱。其佛国土、有如是等无量功德庄严成就。劫名宝明，国名善净。其佛、寿命无量阿僧祇劫。法住甚久，佛灭度后，起七宝塔、遍满其国。</p>
<p>尔时世尊欲重宣此义，而说偈言：</p>
<div class="jisong">
<p>诸比丘谛听，佛子所行道，善学方便故，不可得思议。</p>
<p>知众乐小法、而畏于大智，是故诸菩萨，作声闻缘觉，</p>
<p>以无数方便、化诸众生类。自说是声闻，去佛道甚远，</p>
<p>度脱无量众，皆悉得成就，虽小欲懈怠，渐当令作佛。</p>
<p>内秘菩萨行，外现是声闻，少欲厌生死，实自净佛土。</p>
<p>示众有三毒，又现邪见相，我弟子如是，方便度众生。</p>
<p>若我具足说、种种现化事，众生闻是者，心则怀疑惑。</p>
<p>今此富楼那，于昔千亿佛、勤修所行道，宣护诸佛法。</p>
<p>为求无上慧，而于诸佛所，现居弟子上。多闻有智慧，</p>
<p>所说无所畏，能令众欢喜，未曾有疲倦，而以助佛事。</p>
<p>已度大神通，具四无碍智，知诸根利钝，常说清净法，</p>
<p>演畅如是义，教诸千亿众，令住大乘法，而自净佛土。</p>
<p>未来亦供养、无量无数佛，护助宣正法，亦自净佛土。</p>
<p>常以诸方便，说法无所畏，度不可计众、成就一切智。</p>
<p>供养诸如来，护持法宝藏，其后得成佛，号名曰法明。</p>
<p>其国名善净，七宝所合成，劫名为宝明。菩萨众甚多，</p>
<p>其数无量亿，皆度大神通，威德力具足，充满其国土。</p>
<p>声闻亦无数，三明八解脱，得四无碍智，以是等为僧。</p>
<p>其国诸众生，淫欲皆已断，纯一变化生，具相庄严身。</p>
<p>法喜禅悦食，更无余食想。无有诸女人，亦无诸恶道。</p>
<p>富楼那比丘，功德悉成满，当得斯净土，贤圣众甚多。</p>
<p>如是无量事，我今但略说。</p>
</div>
<p>尔时千二百阿罗汉心自在者、作是念：‘我等欢喜，得未曾有，若世尊各见授记、如余大弟子者，不亦快乎。’佛知此等心之所念，告摩诃迦叶：‘是千二百阿罗汉，我今当现前次第与授阿耨多罗三藐三菩萨记。于此众中，我大弟子憍陈如比丘，当供养六万二千亿佛，然后得成为佛，号曰普明如来、应供、正遍知、明行足、善逝世间解、无上士、调御丈夫、天人师、佛、世尊。其五百阿罗汉、优楼频螺迦叶、伽耶迦叶、那提迦叶、迦留陀夷、优陀夷、阿冕楼驮、离婆多、劫宾那、薄拘罗、周陀、莎伽陀、等，皆当得阿耨多罗三藐三菩提，尽同一号，名曰普明。’</p>
<p>尔时世尊欲重宣此义，而说偈言：</p>
<div class="jisong">
<p>憍陈如比丘，当见无量佛，过阿僧祇劫，乃成等正觉。</p>
<p>常放大光明，具足诸神通，名闻遍十方，一切之所敬，</p>
<p>常说无上道，故号为普明。其国土清净，菩萨皆勇猛，</p>
<p>咸升妙楼阁，游诸十方国，以无上供具、奉献于诸佛。</p>
<p>作是供养已，心怀大欢喜，须臾还本国，有如是神力。</p>
<p>佛寿六万劫，正法住倍寿，像法复倍是，法灭天人忧。</p>
<p>其五百比丘，次第当作佛，同号曰普明，转次而授记。</p>
<p>我灭度之后，某甲当作佛，其所化世间，亦如我今日。</p>
<p>国土之严净，及诸神通力，菩萨声闻众，正法及像法，</p>
<p>寿命劫多少，皆如上所说。迦叶汝已知，五百自在者，</p>
<p>余诸声闻众，亦当复如是。其不在此会，汝当为宣说。</p>
</div>
<p>尔时五百阿罗汉、于佛前得受记已，欢喜踊跃，即从座起，到于佛前，头面礼足，悔过自责：‘世尊，我等常作是念，自谓已得究竟灭度，今乃知之、如无智者。所以者何。我等应得如来智慧，而便自以小智为足。’</p>
<p>‘世尊，譬如有人至亲友家，醉酒而卧。是时亲友官事当行，以无价宝珠、系其衣里，与之而去。其人醉卧，都不觉知。起已、游行，到于他国。为衣食故，勤力求索，甚大艰难，若少有所得，便以为足。于后、亲友会遇见之，而作是言：“咄哉、丈夫，何为衣食乃至如是。我昔欲令汝得安乐，五欲自恣，于某年月日，以无价宝珠、系汝衣里，今故现在。而汝不知，勤苦忧恼，以求自活，甚为痴也。汝今可以此宝、贸易所需，常可如意，无所乏短。”’</p>
<p>‘佛亦如是，为菩萨时，教化我等，令发一切智心。而寻废忘，不知不觉，既得阿罗汉道，自谓灭度，资生艰难，得少为足。一切智愿，犹在、不失。今者、世尊觉悟我等，作如是言：“诸比丘，汝等所得，非究竟灭。我久令汝等种佛善根，以方便故，示涅槃相，而汝谓为实得灭度。”’</p>
<p>‘世尊，我今乃知实是菩萨，得受阿耨多罗三藐三菩提记，以是因缘，甚大欢喜，得未曾有。’</p>
<p>尔时阿若憍陈如等，欲重宣此义，而说偈言：</p>
<div class="jisong">
<p>我等闻无上、安隐授记声，欢喜未曾有，礼无量智佛。</p>
<p>今于世尊前、自悔诸过咎，于无量佛宝，得少涅槃分，</p>
<p>如无智愚人，便自以为足。譬如贫穷人、往至亲友家，</p>
<p>其家甚大富，具设诸肴膳。以无价宝珠、系著内衣里，</p>
<p>默与而舍去，时卧不觉知。是人既已起，游行诣他国，</p>
<p>求衣食自济，资生甚艰难，得少便为足，更不愿好者。</p>
<p>不觉内衣里、有无价宝珠。与珠之亲友，后见此贫人，</p>
<p>苦切责之已，示以所系珠。贫人见此珠，其心大欢喜，</p>
<p>富有诸财物，五欲而自恣。我等亦如是，世尊于长夜，</p>
<p>常愍见教化，令种无上愿。我等无智故，不觉亦不知，</p>
<p>得少涅槃分，自足不求余。今佛觉悟我，言非实灭度，</p>
<p>得佛无上慧，尔乃为真灭。我今从佛闻，授记庄严事，</p>
<p>及转次受决，身心遍欢喜。</p>
</div>
<p class="subtitle">妙法莲华经授学无学人记品第九</p>
<p>尔时阿难、罗侯罗、而作是念：‘我等每自思惟，设得授记，不亦快乎。’即从座起，到于佛前，头面礼足，俱白佛言：‘世尊，我等于此、亦应有分，惟有如来，我等所归。又我等为一切世间天、人、阿修罗、所见知识，阿难常为侍者，护持法藏，罗侯罗是佛之子，若佛见授阿耨多罗三藐三菩提记者，我愿既满，众望亦足。’</p>
<p>尔时学无学声闻弟子二千人，皆从座起，偏袒右肩，到于佛前，一心合掌，瞻仰世尊，如阿难、罗侯罗、所愿，住立一面。尔时佛告阿难：‘汝于来世、当得作佛，号山海慧自在通王如来、应供、正遍知、明行足、善逝世间解、无上士、调御丈夫、天人师、佛、世尊。当供养六十二亿诸佛，护持法藏，然后得阿耨多罗三藐三菩提。教化二十千万亿恒河沙诸菩萨等，令成阿耨多罗三藐三菩提。国名常立胜幡，其土清净，琉璃为地，劫名妙音遍满。其佛、寿命无量千万亿阿僧祇劫，若人于千万亿无量阿僧祇劫中、算数校计，不能得知。正法住世、倍于寿命，像法住世、复倍正法。阿难，是山海慧自在通王佛，为十方无量千万亿恒河沙等诸佛如来、所共赞叹，称其功德。’</p>
<p>尔时世尊欲重宣此义，而说偈言：</p>
<div class="jisong">
<p>我今僧中说，阿难持法者，当供养诸佛，然后成正觉，</p>
<p>号曰山海慧自在通王佛。其国土清净，名常立胜幡，</p>
<p>教化诸菩萨，其数如恒沙。佛有大威德，名闻满十方。</p>
<p>寿命无有量，以愍众生故。正法倍寿命，像法复倍是。</p>
<p>如恒河沙等、无数诸众生，于此佛法中，种佛道因缘。</p>
</div>
<p>尔时会中新发意菩萨八千人、咸作是念：‘我等尚不闻诸大菩萨得如是记，有何因缘、而诸声闻得如是决？’</p>
<p>尔时世尊知诸菩萨、心之所念，而告之曰：‘诸善男子，我与阿难等，于空王佛所、同时发阿耨多罗三藐三菩提心。阿难常乐多闻，我常勤精进。是故我已得成阿耨多罗三藐三菩提，而阿难护持我法，亦护将来诸佛法藏，教化成就诸菩萨众，其本愿如是，故获斯记。’</p>
<p>阿难面于佛前，自闻授记、及国土庄严，所愿具足，心大欢喜，得未曾有。即时忆念过去无量千万亿诸佛法藏，通达无碍，如今所闻，亦识本愿。尔时阿难而说偈言：</p>
<div class="jisong">
<p>世尊甚稀有，令我念过去，无量诸佛法，如今日所闻。</p>
<p>我今无复疑，安住于佛道，方便为侍者，护持诸佛法。</p>
</div>
<p>尔时佛告罗侯罗：‘汝于来世、当得作佛，号蹈七宝华如来、应供、正遍知、明行足、善逝世间解、无上士、调御丈夫、天人师、佛、世尊。当供养十世界微尘等数诸佛如来，常为诸佛而作长子，犹如今也。是蹈七宝华佛，国土庄严，寿命劫数，所化弟子，正法、像法，亦如山海慧自在通王如来无异，亦为此佛而作长子。过是已后，当得阿耨多罗三藐三菩提。’</p>
<p>尔时世尊欲重宣此义，而说偈言：</p>
<div class="jisong">
<p>我为太子时，罗侯为长子，我今成佛道，受法为法子，</p>
<p>于未来世中，见无量亿佛，皆为其长子，一心求佛道。</p>
<p>罗侯罗密行，惟我能知之，现为我长子，以示诸众生。</p>
<p>无量亿千万功德不可数，安住于佛法，以求无上道。</p>
</div>
<p>尔时世尊见学无学二千人，其意柔软，寂然清净，一心观佛。佛告阿难：‘汝见是学无学二千人否。唯、然，已见。’‘阿难，是诸人等，当供养五十世界微尘数诸佛如来，恭敬、尊重，护持法藏。末后、同时于十方国、各得成佛，皆同一号，名曰宝相如来、应供、正遍知、明行足、善逝世间解、无上士、调御丈夫、天人师、佛、世尊。寿命一劫。国土庄严，声闻、菩萨、正法、像法、皆悉同等。’</p>
<p>尔时世尊重宣此义，而说偈言：</p>
<div class="jisong">
<p>是二千声闻，今于我前住，悉皆与授记，未来当成佛。</p>
<p>所供养诸佛，如上说尘数，护持其法藏，后当成正觉。</p>
<p>各于十方国，悉同一名号，俱时坐道场，以证无上慧，</p>
<p>皆名为宝相。国土及弟子，正法与像法，悉等无有异。</p>
<p>咸以诸神通、度十方众生，名闻普周遍，渐入于涅槃。</p>
<p>尔时学无学二千人、闻佛授记，欢喜踊跃、而说偈言：</p>
<p>世尊慧灯明，我闻授记音，心欢喜充满，如甘露见灌。</p>
</div>
<p class="subtitle">法师品第十</p>
<p>尔时世尊因药王菩萨、告八万大士：‘药王，汝见是大众中，无量诸天、龙王、夜叉、乾闼婆、阿修罗、迦楼罗、紧那罗、摩侯罗伽、人与非人、及比丘、比丘尼、优婆塞、优婆夷、求声闻者，求辟支佛者，求佛道者，如是等类，咸于佛前、闻妙法华经一偈一句、乃至一念随喜者，我皆与授记，当得阿耨多罗三藐三菩提。’</p>
<p>佛告药王：‘又如来灭度之后，若有人闻妙法华经、乃至一偈一句，一念随喜者，我亦与授阿耨多罗三藐三菩提记。若复有人、受持、读诵、解说、书写妙法华经，乃至一偈，于此经卷，敬视如佛，种种供养，华、香、璎珞、末香、涂香、烧香，缯盖、幢幡，衣服、伎乐，乃至合掌恭敬。药王，当知是诸人等、已曾供养十万亿佛，于诸佛所、成就大愿，愍众生故，生此人间。’</p>
<p>‘药王，若有人问，何等众生，于未来世、当得作佛。应示、是诸人等，于未来世、必得作佛。何以故。若善男子、善女人，于法华经、乃至一句，受持、读诵、解说、书写，种种供养经卷，华、香、璎珞，末香、涂香、烧香，缯盖、幢幡，衣服、伎乐，合掌恭敬，是人、一切世间所应瞻奉，应以如来供养而供养之。当知此人是大菩萨，成就阿耨多罗三藐三菩提，哀愍众生，愿生此间，广演分别妙法华经。何况尽能受持、种种供养者？’</p>
<p>‘药王，当知是人、自舍清净业报，于我灭度后，愍众生故，生于恶世，广演此经。若是善男子、善女人，我灭度后，能窃为一人说法华经、乃至一句，当知是人、则如来使，如来所遣、行如来事。何况于大众中、广为人说？’</p>
<p>‘药王，若有恶人，以不善心，于一劫中、现于佛前，常毁骂佛，其罪尚轻，若人以一恶言、毁呰在家出家读诵法华经者，其罪甚重。’</p>
<p>‘药王，其有读诵法华经者，当知是人、以佛庄严而自庄严，则为如来肩所荷担。其所至方，应随向礼，一心合掌，恭敬、供养，尊重、赞叹，华、香、璎珞，末香、涂香、烧香，缯盖、幢幡，衣服、肴馔，作诸伎乐，人中上供、而供养之，应持天宝、而以散之，天上宝聚，应以奉献。所以者何。是人欢喜说法，须臾闻之，即得究竟阿耨多罗三藐三菩提故。’</p>
<p>尔时世尊欲重宣此义，而说偈言：</p>
<div class="jisong">
<p>若欲住佛道，成就自然智，常当勤供养，受持法华者。</p>
<p>其有欲疾得，一切种智慧，当受持是经，并供养持者。</p>
<p>若有能受持，妙法华经者，当知佛所使，愍念诸众生。</p>
<p>诸有能受持，妙法华经者，舍于清净土，愍众故生此。</p>
<p>当知如是人，自在所欲生，能于此恶世，广说无上法。</p>
<p>应以天华香，及天宝衣服，天上妙宝聚，供养说法者。</p>
<p>吾灭后恶世、能持是经者，当合掌礼敬，如供养世尊，</p>
<p>上馔众甘美、及种种衣服、供养是佛子，冀得须臾闻。</p>
<p>若能于后世、受持是经者，我遣在人中，行于如来事。</p>
<p>若于一劫中，常怀不善心，作色而骂佛，获无量重罪，</p>
<p>其有读诵持、是法华经者，须臾加恶言，其罪复过彼。</p>
<p>有人求佛道，而于一劫中，合掌在我前，以无数偈赞。</p>
<p>由是赞佛故，得无量功德，叹美持经者、其福复过彼。</p>
<p>于八十亿劫，以最妙色声、及与香味触、供养持经者，</p>
<p>如是供养已，若得须臾闻，则应自欣庆、我今获大利。</p>
<p>药王今告汝，我所说诸经，而于此经中，法华最第一。</p>
</div>
<p>尔时佛复告药王菩萨摩诃萨：‘我所说经典、无量千万亿，已说、今说、当说，而于其中，此法华经、最为难信难解。药王，此经是诸佛秘要之藏，不可分布、妄授与人，诸佛世尊之所守护，从昔已来，未曾显说。而此经者，如来现在，犹多怨嫉，况灭度后？’</p>
<p>‘药王，当知如来灭后，其能书、持、读、诵、供养、为他人说者，如来则为以衣覆之，又为他方现在诸佛之所护念。是人有大信力，及志愿力、诸善根力，当知是人、与如来共宿，则为如来手摩其头。’</p>
<p>‘药王，在在处处，若说、若读、若诵、若书，若经卷所住处，皆应起七宝塔，极令高广严饰，不需复安舍利。所以者何。此中已有如来全身，此塔、应以一切华、香、璎珞，缯盖、幢幡，伎乐、歌颂，供养、恭敬，尊重、赞叹。若有人得见此塔，礼拜、供养，当知是等、皆近阿耨多罗三藐三菩提。’</p>
<p>‘药王，多有人、在家出家行菩萨道，若不能得见、闻、读、诵、书、持、供养、是法华经者，当知是人未善行菩萨道，若有得闻是经典者，乃能善行菩萨之道。其有众生、求佛道者，若见、若闻、是法华经，闻已、信解受持者，当知是人、得近阿耨多罗三藐三菩提。’</p>
<p>‘药王，譬如有人、渴乏需水，于彼高原、穿凿求之，犹见干土，知水尚远，施功不已，转见湿土，遂渐至泥，其心决定、知水必近。菩萨亦复如是，若未闻、未解、未能修习是法华经者，当知是人、去阿耨多罗三藐三菩提尚远，若得闻、解、思惟、修习，必知得近阿耨多罗三藐三菩提。所以者何。一切菩萨阿耨多罗三藐三菩提，皆属此经，此经开方便门，示真实相。是法华经藏，深固幽远，无人能到，今佛教化成就菩萨、而为开示。’</p>
<p>‘药王，若有菩萨闻是法华经，惊疑、怖畏，当知是为新发意菩萨，若声闻人闻是经，惊疑、怖畏，当知是为增上慢者。药王，若有善男子、善女人，如来灭后，欲为四众说是法华经者，云何应说。是善男子、善女人，入如来室，著如来衣，坐如来座，尔乃应为四众广说斯经。如来室者，一切众生中、大慈悲心是，如来衣者，柔和忍辱心是，如来座者，一切法空是，安住是中，然后以不懈怠心，为诸菩萨及四众、广说是法华经。’</p>
<p>‘药王，我于余国，遣化人、为其集听法众，亦遣化比丘、比丘尼、优婆塞、优婆夷、听其说法，是诸化人，闻法信受，随顺不逆。若说法者在空闲处，我时广遣天龙、鬼神、乾闼婆、阿修罗、等，听其说法。我虽在异国，时时令说法者得见我身。若于此经忘失句读，我还为说，令得具足。’</p>
<p>尔时世尊欲重宣此义，而说偈言：</p>
<div class="jisong">
<p>欲舍诸懈怠，应当听此经，是经难得闻，信受者亦难。</p>
<p>如人渴需水，窄凿于高原，犹见干燥土，知去水尚远，</p>
<p>渐见湿土泥，决定知近水。药王汝当知，如是诸人等，</p>
<p>不闻法华经，去佛智甚远，若闻是深经，决了声闻法。</p>
<p>是诸经之王，闻已谛思惟，当知此人等、近于佛智慧。</p>
<p>若人说此经，应入如来室，著于如来衣，而坐如来座，</p>
<p>处众无所畏，广为分别说。大慈悲为室，柔和忍辱衣，</p>
<p>诸法空为座，处此为说法。若说此经时，有人恶口骂，</p>
<p>加刀杖瓦石，念佛故应忍。我千万亿土、现净坚固身，</p>
<p>于无量亿劫、为众生说法。若我灭度后、能说此经者，</p>
<p>我遣化四众、比丘比丘尼、及清信士女、供养于法师，</p>
<p>引导诸众生，集之令听法。若人欲加恶、刀杖及瓦石，</p>
<p>则遣变化人、为之作卫护。若说法之人，独在空闲处，</p>
<p>寂寞无人声，读诵此经典，我尔时为现清净光明身。</p>
<p>若忘失章句，为说令通利。若人具是德，或为四众说，</p>
<p>空处读诵经，皆得见我身。若人在空闲，我遣天龙王、</p>
<p>夜叉鬼神等，为作听法众。是人乐说法，分别无挂碍，</p>
<p>诸佛护念故，能令大众喜。若亲近法师，速得菩萨道，</p>
<p>随顺是师学，得见恒沙佛。</p>
</div>
<p class="subtitle">见宝塔品第十一</p>
<p>尔时佛前有七宝塔，高五百由旬，纵广二百五十由旬，从地涌出，住在空中，种种宝物而庄校之。五千栏楯，龛室千万，无数幢幡以为严饰，垂宝璎珞宝铃万亿而悬其上。四面皆出多摩罗跋栴檀之香，充遍世界。其诸幡盖，以金、银、琉璃、砗磲、玛瑙、真珠、玫瑰、七宝合成，高至四天王宫。三十三天、雨天曼陀罗华、供养宝塔。余诸天龙、夜叉、乾闼婆、阿修罗、迦楼罗、紧那罗、摩侯罗伽、人非人、等，千万亿众，以一切华、香、璎珞、幡盖、伎乐，供养宝塔，恭敬、尊重、赞叹。</p>
<p>尔时宝塔中、出大音声，叹言：‘善哉善哉，释迦牟尼世尊，能以平等大慧教菩萨法、佛所护念、妙法华经、为大众说。如是如是，释迦牟尼世尊，如所说者，皆是真实。’尔时四众见大宝塔住在空中，又闻塔中所出音声，皆得法喜，怪未曾有，从座而起，恭敬合掌，却住一面。</p>
<p>尔时有菩萨摩诃萨、名大乐说，知一切世间天、人、阿修罗、等，心之所疑，而白佛言，世尊：‘以何因缘，有此宝塔、从地涌出，又于其中发是音声？’尔时佛告大乐说菩萨：‘此宝塔中、有如来全身，乃往过去、东方无量千万亿阿僧祇世界，国名宝净，彼中有佛，号曰多宝。其佛行菩萨道时，作大誓愿：“若我成佛、灭度之后，于十方国土、有说法华经处，我之塔庙，为听是经故、涌现其前，为作证明，赞言、善哉。”’</p>
<p>‘彼佛成道已，临灭度时，于天人大众中、告诸比丘，我灭度后，欲供养我全身者，应起一大塔。其佛以神通愿力，十方世界，在在处处、若有说法华经者，彼之宝塔、皆涌出其前，全身在于塔中，赞言：“善哉善哉。”’</p>
<p>‘大乐说，今多宝如来塔、闻说法华经故，从地涌出，赞言：“善哉善哉。”’</p>
<p>是时大乐说菩萨、以如来神力故，白佛言：‘世尊，我等愿欲见此佛身。’佛告大乐说菩萨摩诃萨：‘是多宝佛、有深重愿，若我宝塔、为听法华经故、出于诸佛前时，其有欲以我身示四众者，彼佛分身诸佛、在于十方世界说法，尽还集一处，然后我身乃出现耳。’</p>
<p>‘大乐说，我分身诸佛、在于十方世界说法者，今应当集。’</p>
<p>大乐说白佛言：‘世尊，我等亦愿欲见世尊分身诸佛，礼拜供养。’尔时佛放白毫一光，即见东方五百万亿那由他恒河沙等国土诸佛，彼诸国土，皆以玻璃为地，宝树、宝衣、以为庄严，无数千万亿菩萨、充满其中，遍张宝幔，宝网罗上。彼国诸佛，以大妙音而说诸法，及见无量千万亿菩萨，遍满诸国，为众说法。南西北方、四维、上下、白毫相光所照之处，亦复如是。</p>
<p>尔时十方诸佛、各告众菩萨言：‘善男子，我今应往娑婆世界、释迦牟尼佛所，并供养多宝如来宝塔。’时娑婆世界、即变清净，琉璃为地，宝树庄严，黄金为绳、以界八道，无诸聚落、村营、城邑、大海、江河、山川、林薮。烧大宝香，曼陀罗华、遍布其地，以宝网幔，罗覆其上，悬诸宝铃。惟留此会众，移诸天人、置于他土。是时、诸佛各将一大菩萨、以为侍者，至娑婆世界，各到宝树下。一一宝树、高五百由旬，枝、叶、华、果、次第庄严，诸宝树下、皆有师子之座，高五由旬，亦以大宝而校饰之。尔时诸佛、各于此座结跏趺坐。如是展转遍满三千大千世界，而于释迦牟尼佛、一方所分之身，犹故未尽。</p>
<p>时释迦牟尼佛、欲容受所分身诸佛故，八方各更变二百万亿那由他国，皆令清净，无有地狱、饿鬼、畜生、及阿修罗，又移诸天、人、置于他土。所化之国，亦以琉璃为地，宝树庄严，树高五百由旬，枝、叶、华、果、次第严饰，树下皆有宝师子座，高五由旬，种种诸宝以为庄校。亦无大海、江河、及目真邻陀山、摩诃目真邻陀山、铁围山、大铁围山、须弥山、等，诸山王，通为一佛国土。宝地平正，宝交露幔、遍覆其上，悬诸幡盖，烧大宝香，诸天宝华遍布其地。</p>
<p>释迦牟尼佛为诸佛当来坐故，复于八方、各更变二百万亿那由他国，皆令清净，无有地狱、饿鬼、畜生、及阿修罗，又移诸天、人、置于他土。所化之国，亦以琉璃为地，宝树庄严，树高五百由旬，枝、叶、华、果、次第庄严，树下皆有宝师子座，高五由旬，亦以大宝而校饰之。亦无大海、江河、及目真邻陀山、摩诃目真邻陀山、铁围山、大铁围山、须弥山、等，诸山王，通为一佛国土。宝地平正，宝交露幔、遍覆其上，悬诸幡盖，烧大宝香，诸天宝华、遍布其地。</p>
<p>尔时东方释迦牟尼佛所分之身、百千万亿那由他恒河沙等国土中诸佛，各各说法、来集于此，如是次第十方诸佛、皆悉来集，坐于八方，尔时一一方、四百万亿那由他国土诸佛如来、遍满其中。是时、诸佛各在宝树下、坐师子座，皆遣侍者问讯释迦牟尼佛，各赍宝华满掬、而告之言：</p>
<p>‘善男子，汝往诣耆阇崛山、释迦牟尼佛所，如我辞曰：“少病、少恼，气力安乐，及菩萨、声闻众、悉安隐否？”以此宝华、散佛供养，而作是言：“彼某甲佛，与欲开此宝塔”，诸佛遣使、亦复如是。’</p>
<p>尔时释迦牟尼佛、见所分身佛悉已来集，各各坐于师子之座，皆闻诸佛与欲同开宝塔。即从座起，住虚空中。一切四众，起立、合掌，一心观佛。于是释迦牟尼佛、以右指开七宝塔户，出大音声，如却关钥、开大城门。即时一切众会，皆见多宝如来、于宝塔中坐师子座，全身不散，如入禅定。又闻其言：‘善哉善哉，释迦牟尼佛、快说是法华经，我为听是经故、而来至此。’尔时四众等、见过去无量千万亿劫灭度佛说如是言，叹未曾有，以天宝华聚、散多宝佛及释迦牟尼佛上。</p>
<p>尔时多宝佛、于宝塔中、分半座与释迦牟尼佛，而作是言：‘释迦牟尼佛、可就此座。’即时释迦牟尼佛入其塔中，坐其半座，结跏趺坐。尔时、大众见二如来在七宝塔中师子座上、结跏趺坐，各作是念：‘佛座高远，惟愿如来以神通力，令我等辈、俱处虚空。’即时释迦牟尼佛、以神通力，接诸大众、皆在虚空。以大音声、普告四众：‘谁能于此娑婆国土、广说妙法华经，今正是时。如来不久当入涅槃，佛欲以此妙法华经、付嘱有在。’</p>
<p>尔时世尊欲重宣此义，而说偈言：</p>
<div class="jisong">
<p>圣主世尊、虽久灭度，在宝塔中，尚为法来，</p>
<p>诸人云何不勤为法。此佛灭度，无央数劫，</p>
<p>处处听法，以难遇故。彼佛本愿，我灭度后，</p>
<p>在在所往，常为听法。又我分身，无量诸佛，</p>
<p>如恒沙等，来欲听法。及见灭度，多宝如来，</p>
<p>各舍妙土，及弟子众、天人龙神、诸供养事，</p>
<p>令法久住，故来至此。为坐诸佛，以神通力、</p>
<p>移无量众，令国清净。诸佛各各，诣宝树下，</p>
<p>如清净池、莲华庄严。其宝树下、诸师子座，</p>
<p>佛坐其上，光明严饰，如夜闇中、燃大炬火。</p>
<p>身出妙香，遍十方国，众生蒙薰，喜不自胜，</p>
<p>譬如大风、吹小树枝。以是方便，令法久住。</p>
<p>告诸大众，我灭度后，谁能护持、读说斯经，</p>
<p>今于佛前、自说誓言。其多宝佛，虽久灭度，</p>
<p>以大誓愿、而师子吼。多宝如来，及与我身，</p>
<p>所集化佛，当知此意。诸佛子等，谁能护法，</p>
<p>当发大愿，令得久住。其有能护，此经法者，</p>
<p>则为供养，我及多宝。此多宝佛，处于宝塔，</p>
<p>常游十方，为是经故，亦复供养，诸来化佛，</p>
<p>庄严光饰、诸世界者，若说此经，则为见我，</p>
<p>多宝如来、及诸化佛。诸善男子，各谛思惟，</p>
<p>此为难事，宜发大愿。诸余经典，数如恒沙，</p>
<p>虽说此等，未足为难。若接须弥，掷置他方，</p>
<p>无数佛土，亦未为难。若以足指，动大千界，</p>
<p>远掷他国，亦未为难。若立有顶，为众演说，</p>
<p>无量余经，亦未为难。若佛灭后，于恶世中、</p>
<p>能说此经，是则为难。假使有人，手把虚空、</p>
<p>而以游行，亦未为难。于我灭后，若自书持，</p>
<p>若使人书，是则为难。若以大地，置足甲上，</p>
<p>升于梵天，亦未为难。佛灭度后，于恶世中、</p>
<p>暂读此经，是则为难。假使劫烧，担负干草、</p>
<p>入中不烧，亦未为难。我灭度后，若持此经、</p>
<p>为一人说，是则为难。若持八万、四千法藏、</p>
<p>十二部经、为人演说，令诸听者，得六神通，</p>
<p>虽能如是，亦未为难。于我灭后，听受此经，</p>
<p>问其义趣，是则为难。若人说法，令千万亿、</p>
<p>无量无数，恒沙众生、得阿罗汉，具六神通，</p>
<p>虽有是益，亦未为难。于我灭后，若能奉持，</p>
<p>如斯经典，是则为难。我为佛道，于无量土，</p>
<p>从始至今、广说诸经，而于其中，此经第一。</p>
<p>若有能持，则持佛身。诸善男子，于我灭后，</p>
<p>谁能受持、读诵此经，今于佛前、自说誓言。</p>
<p>此经难持，若暂持者，我则欢喜，诸佛亦然，</p>
<p>如是之人，诸佛所叹。是则勇猛，是则精进，</p>
<p>是名持戒、行头陀者，则为疾得，无上佛道。</p>
<p>能于来世，读持此经，是真佛子，住淳善地。</p>
<p>佛灭度后，能解其义，是诸天人、世间之眼。</p>
<p>于恐畏世，能须臾说，一切天人、皆应供养。</p>
</div>
<p class="subtitle">提婆达多品第十二</p>
<p>尔时佛告诸菩萨、及天人四众：‘吾于过去无量劫中，求法华经，无有懈倦。于多劫中、常作国王，发愿求于无上菩提，心不退转。为欲满足六波罗蜜，勤行布施，心无吝惜，象、马、七珍、国、城、妻、子，奴婢、仆从，头、目、髓、脑，身、肉、手、足，不惜躯命。时世人民、寿命无量，为于法故，捐舍国位，委政太子，击鼓宣令、四方求法：“谁能为我说大乘者，吾当终身供给走使。”时有仙人、来白王言：“我有大乘，名妙法莲华经，若不违我，当为宣说。”王闻仙言，欢喜踊跃，即随仙人、供给所需，采果、汲水，拾薪、设食，乃至以身而为床座，身心无倦。于时奉事、经于千岁，为于法故，精勤给侍，令无所乏。’</p>
<p>尔时世尊欲重宣此义，而说偈言：</p>
<div class="jisong">
<p>我念过去劫，为求大法故，虽作世国王，不贪五欲乐。</p>
<p>捶钟告四方，谁有大法者，若为我解说，身当为奴仆。</p>
<p>时有阿私仙，来白于大王，我有微妙法，世间所稀有，</p>
<p>若能修行者，吾当为汝说。时王闻仙言，心生大喜悦，</p>
<p>即便随仙人，供给于所需。采薪及果蓏，随时恭敬与，</p>
<p>情存妙法故，身心无懈倦。普为诸众生，勤求于大法，</p>
<p>亦不为己身、及以五欲乐。故为大国王，勤求获此法，</p>
<p>遂致得成佛，今故为汝说。</p>
</div>
<p>佛告诸比丘：‘尔时王者，则我身是。时仙人者，今提婆达多是。由提婆达多善知识故，令我具足六波罗蜜，慈悲喜舍，三十二相，八十种好，紫磨金色，十力、四无所畏、四摄法、十八不共、神通道力，成等正觉，广度众生，皆因提婆达多善知识故。’</p>
<p>告诸四众：‘提婆达多却后过无量劫，当得成佛，号曰天王如来、应供、正遍知、明行足、善逝世间解、无上士、调御丈夫、天人师、佛、世尊。世界名天道。时天王佛、住世二十中劫，广为众生说于妙法，恒河沙众生得阿罗汉果，无量众生发缘觉心，恒河沙众生发无上道心，得无生忍，至不退转。’</p>
<p>‘时天王佛般涅槃后，正法住世二十中劫。全身舍利、起七宝塔，高六十由旬，纵广四十由旬，诸天人民，悉以杂华、末香、烧香、涂香，衣服、璎珞、幢幡、宝盖，伎乐、歌颂，礼拜、供养七宝妙塔。无量众生、得阿罗汉果，无量众生、悟辟支佛，不可思议众生、发菩提心，至不退转。’</p>
<p>佛告诸比丘：‘未来世中，若有善男子、善女人，闻妙法华经提婆达多品，净心信敬，不生疑惑者，不堕地狱、饿鬼、畜生，生十方佛前，所生之处，常闻此经。若生人天中，受胜妙乐，若在佛前，莲华化生。’</p>
<p>于时下方多宝世尊、所从菩萨，名曰智积，白多宝佛：‘当还本土。’释迦牟尼佛告智积曰：‘善男子，且待须臾，此有菩萨、名文殊师利，可与相见，论说妙法，可还本土。’</p>
<p>尔时文殊师利、坐千叶莲华，大如车轮，俱来菩萨亦坐宝莲华，从于大海娑竭罗龙宫、自然涌出，住虚空中，诣灵鹫山，从莲华下，至于佛所，头面敬礼二世尊足。修敬已毕，往智积所，共相慰问，却坐一面。</p>
<p>智积菩萨问文殊师利：‘仁往龙宫，所化众生，其数几何？’文殊师利言：‘其数无量，不可称计，非口所宣，非心所测，且待须臾，自当证知。’所言未竟，无数菩萨、坐宝莲华，从海涌出，诣灵鹫山，住虚空中。此诸菩萨，皆是文殊师利之所化度，具菩萨行，皆共论说六波罗蜜。本声闻人、在虚空中说声闻行，今皆修行大乘空义。文殊师利谓智积曰：‘于海教化，其事如是。’尔时智积菩萨，以偈赞曰：</p>
<div class="jisong">
<p>大智德勇健，化度无量众，今此诸大会、及我皆已见。</p>
<p>演畅实相义，开阐一乘法，广导诸众生，令速成菩提，</p>
</div>
<p>文殊师利言：‘我于海中，惟常宣说妙法华经。’智积问文殊师利言：‘此经甚深微妙，诸经中宝，世所稀有，颇有众生、勤加精进，修行此经，速得佛否？’文殊师利言：‘有裟竭罗龙王女，年始八岁，智慧利根，善知众生诸根行业，得陀罗尼，诸佛所说甚深秘藏，悉能受持。深入禅定，了达诸法，于刹那顷、发菩提心，得不退转，辩才无碍。慈念众生、犹如赤子，功德具足，心念口演，微妙广大，慈悲仁让，志意和雅，能至菩提。’</p>
<p>智积菩萨言：‘我见释迦如来，于无量劫、难行苦行，积功累德，求菩提道，未曾止息。观三千大千世界，乃至无有如芥子许、非是菩萨舍身命处，为众生故，然后乃得成菩提道。不信此女于须臾顷、便成正觉。’言论未讫，时龙王女、忽现于前，头面礼敬，却住一面，以偈赞曰：</p>
<div class="jisong">
<p>深达罪福相，遍照于十方，微妙净法身，具相三十二，</p>
<p>以八十种好、用庄严法身。天人所戴仰，龙神咸恭敬，</p>
<p>一切众生类，无不宗奉者。又闻成菩提，唯佛当证知，</p>
<p>我阐大乘教，度脱苦众生。</p>
</div>
<p>时舍利弗语龙女言：‘汝谓不久得无上道，是事难信。所以者何。女身垢秽，非是法器，云何能得无上菩提。佛道悬旷，经无量劫、勤苦积行，具修诸度，然后乃成。又女人身、犹有五障，一者、不得作梵天王，二者、帝释，三者、魔王，四者、转轮圣王，五者、佛身，云何女身速得成佛？’</p>
<p>尔时龙女有一宝珠，价值三千大千世界，持以上佛。佛即受之。龙女谓智积菩萨、尊者舍利弗言：‘我献宝珠，世尊纳受，是事疾否？’答言：‘甚疾。’女言：‘以汝神力、观我成佛，复速于此。’当时众会，皆见龙女、忽然之间、变成男子，具菩萨行，即往南方无垢世界，坐宝莲华，成等正觉，三十二相、八十种好，普为十方一切众生、演说妙法。尔时娑婆世界、菩萨、声闻、天龙八部、人与非人，皆遥见彼龙女成佛，普为时会人天说法，心大欢喜，悉遥敬礼。无量众生、闻法解悟，得不退转，无量众生、得受道记，无垢世界、六反震动，娑婆世界、三千众生住不退地、三千众生发菩提心、而得受记。智积菩萨、及舍利弗，一切众会，默然信受。</p>
<p class="subtitle">劝持品第十三</p>
<p>尔时药王菩萨摩诃萨、及大乐说菩萨摩诃萨、与二万菩萨眷属俱，皆于佛前、作是誓言：‘惟愿世尊不以为虑，我等于佛灭后，当奉持、读诵、说此经典。后恶世众生，善根转少，多增上慢，贪利供养，增不善根，远离解脱。虽难可教化，我等当起大忍力，读诵此经，持说、书写、种种供养、不惜身命。’</p>
<p>尔时众中五百阿罗汉得受记者、白佛言：‘世尊，我等亦自誓愿，于异国土、广说此经。’复有学无学八千人、得受记者，从座而起，合掌向佛、作是誓言：‘世尊，我等亦当于他国土、广说此经。所以者何。是娑婆国中、人多敝恶，怀增上慢，功德浅薄、嗔浊、谄曲，心不实故。’</p>
<p>尔时佛姨母摩诃波阇波提比丘尼、与学无学比丘尼六千人俱，从座而起，一心合掌，瞻仰尊颜，目不暂舍。于时世尊告憍昙弥：‘何故忧色而视如来，汝心、将无谓我不说汝名，授阿耨多罗三藐三菩提记耶？’</p>
<p>‘憍昙弥，我先总说、一切声闻皆已授记，今汝欲知记者，将来之世，当于六万八千亿诸佛法中、为大法师。及六千学无学比丘尼、俱为法师。汝如是渐渐具菩萨道，当得作佛，号一切众生喜见如来、应供、正遍知、明行足、善逝世间解、无上士、调御丈夫、天人师、佛、世尊。憍昙弥，是一切众生喜见佛、及六千菩萨，转次授记、得阿耨多罗三藐三菩提。’</p>
<p>尔时罗侯罗母耶输陀罗比丘尼作是念：‘世尊于授记中，独不说我名。’佛告耶输陀罗：‘汝于来世百千万亿诸佛法中、修菩萨行，为大法师，渐具佛道。于善国中、当得作佛，号具足千万光相如来、应供、正遍知、明行足、善逝世间解、无上士、调御丈夫、天人师、佛、世尊。佛寿无量阿僧祇劫。’</p>
<p>尔时摩诃波阇波提比丘尼、及耶输陀罗比丘尼、并其眷属，皆大欢喜，得未曾有，即于佛前而说偈言：</p>
<div class="jisong">
<p>世尊导师，安隐天人，我等闻记，心安具足。</p>
</div>
<p>诸比丘尼说是偈已，白佛言：‘世尊，我等亦能于他方国土、广宣此经。’尔时世尊视八十万亿那由他诸菩萨摩诃萨。是诸菩萨，皆是阿惟越致，转不退F轮，得诸陀罗尼。即从座起，至于佛前，一心合掌，而作是念：‘若世尊告敕我等、持说此经者，当如佛教，广宣斯法。’复作是念：‘佛今默然、不见告敕，我当云何？’</p>
<p>时诸菩萨敬顺佛意，并欲自满本愿，便于佛前、作师子吼，而发誓言：‘世尊，我等于如来灭后，周旋往返十方世界，能令众生书写此经，受持、读诵，解说其义，如法修行，正忆念，皆是佛之威力，惟愿世尊，在于他方、遥见守护。’即时诸菩萨俱同发声、而说偈言：</p>
<div class="jisong">
<p>惟愿不为虑，于佛灭度后，恐怖恶世中，我等当广说。</p>
<p>有诸无智人，恶口骂詈等，及加刀杖者，我等皆当忍。</p>
<p>恶世中比丘，邪智心谄曲，未得谓为得，我慢心充满。</p>
<p>或有阿练若，纳衣在空闲，自谓行真道，轻贱人间者。</p>
<p>贪著利养故，与白衣说法，为世所恭敬、如六通罗汉。</p>
<p>是人怀恶心，常念世俗事，假名阿练若，好出我等过，</p>
<p>而作如是言，此诸比丘等，为贪利养故、说外道论议，</p>
<p>自作此经典，诳惑世间人，为求名闻故。分别于是经，</p>
<p>常在大众中、欲毁我等故，向国王大臣、婆罗门居士、</p>
<p>及余比丘众，诽谤说我恶，谓是邪见人、说外道论议。</p>
<p>我等敬佛故，悉忍是诸恶。为斯所轻言、汝等皆是佛，</p>
<p>如此轻慢言，皆当忍受之。浊劫恶世中，多有诸恐怖，</p>
<p>恶鬼入其身，骂詈毁辱我。我等敬信佛，当著忍辱铠，</p>
<p>为说是经故，忍此诸难事。我不爱身命，但惜无上道，</p>
<p>我等于来世，护持佛所嘱，世尊自当知。浊世恶比丘，</p>
<p>不知佛方便、随宜所说法，恶口而颦蹙，数数见摈出，</p>
<p>远离于塔寺。如是等众恶，念佛告敕故，皆当忍是事。</p>
<p>诸聚落城邑，其有求法者，我皆到其所，说佛所嘱法。</p>
<p>我是世尊使，处众无所畏，我当善说法，愿佛安隐住。</p>
<p>我于世尊前、诸来十方佛，发如是誓言，佛自知我心。</p>
</div>
</body></html>