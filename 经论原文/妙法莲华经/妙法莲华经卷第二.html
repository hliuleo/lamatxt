<html><body>
<div class="title">
<p>妙法莲华经卷第二</p>
</div>
<div class="author">
<p>后秦龟兹国·三藏法师鸠摩罗什·奉诏译</p>
</div>
<p class="subtitle">妙法莲华经譬喻品第三</p>
<p>尔时舍利弗踊跃欢喜，即起、合掌、瞻仰尊颜、而白佛言：‘今从世尊闻此法音，心怀踊跃，得未曾有。所以者何。我昔从佛闻如是法，见诸菩萨授记作佛，而我等不与斯事，甚自感伤、失于如来无量知见。世尊，我常独处山林树下，若坐若行，每作是念：“我等同入法性，云何如来以小乘法而见济度？”是我等咎，非世尊也。所以者何。若我等待说所因，成就阿耨多罗三藐三菩提者，必以大乘而得度脱。然我等不解方便随宜所说，初闻佛法，遇、便信受、思惟取证。世尊，我从昔来，终日竟夜、每自克责。而今从佛，闻所未闻、未曾有法，断诸疑悔，身意泰然，快得安隐。今日乃知真是佛子，从佛口生，从法化生，得佛法分。’</p>
<p>尔时舍利弗欲重宣此义，而说偈言：</p>
<div class="jisong">
<p>我闻是法音，得所未曾有，心怀大欢喜，疑网皆已除。</p>
<p>昔来蒙佛教，不失于大乘，佛音甚稀有，能除众生恼，</p>
<p>我已得漏尽，闻亦除忧恼。我处于山谷，或在树林下，</p>
<p>若坐若经行，常思惟是事，呜呼深自责，云何而自欺。</p>
<p>我等亦佛子，同入无漏法，不能于未来、演说无上道。</p>
<p>金色三十二，十力诸解脱，同共一法中，而不得此事，</p>
<p>八十种妙好，十八不共法，如是等功德，而我皆已失，</p>
<p>我独经行时，见佛在大众，名闻满十方，广饶益众生。</p>
<p>自惟失此利，我为自欺诳。我常于日夜，每思惟是事，</p>
<p>欲以问世尊，为失为不失，我常见世尊，称赞诸菩萨，</p>
<p>以是于日夜，筹量此是事。今闻佛音声，随宜而说法，</p>
<p>无漏难思议，令众至道场。我本著邪见，为诸梵志师，</p>
<p>世尊知我心，拔邪说涅槃。我悉除邪见，于空法得证，</p>
<p>尔时心自谓，得至于灭度。而今乃自觉，非是实灭度，</p>
<p>若得作佛时，具三十二相，天人夜叉众、龙神等恭敬，</p>
<p>是时乃可谓，永尽灭无余。佛于大众中，说我当作佛，</p>
<p>闻如是法音，疑悔悉已除。初闻佛所说，心中大惊疑，</p>
<p>将非魔作佛，恼乱我心耶。佛以种种缘、譬喻巧言说，</p>
<p>其心安如海，我闻疑网断。佛说过去世、无量灭度佛，</p>
<p>安住方便中，亦皆说是法。现在未来佛，其数无有量，</p>
<p>亦以诸方便，演说如是法。如今者世尊，从生及出家、</p>
<p>得道转法轮，亦以方便说。世尊说实道，波旬无此事，</p>
<p>以是我定知、非是魔作佛。我堕疑网故，谓是魔所为，</p>
<p>闻佛柔软音，深远甚微妙，演畅清净法。我心大欢喜，</p>
<p>疑悔永已尽，安住实智中。我定当作佛，为天人所敬，</p>
<p>转无上法轮，教化诸菩萨。</p>
</div>
<p>尔时佛告舍利弗：‘吾今于天、人、沙门、婆罗门、等，大众中说，我昔曾于二万亿佛所，为无上道故，常教化汝，汝亦长夜随我受学。我以方便引导汝故，生我法中。舍利弗，我昔教汝志愿佛道，汝今悉忘，而便自谓、已得灭度。我今还欲令汝忆念本愿所行道故，为诸声闻说是大乘经，名妙法莲华、教菩萨法、佛所护念。’</p>
<p>‘舍利弗，汝于未来世，过无量无边、不可思议劫，供养若干千万亿佛，奉持正法，具足菩萨所行之道，当得作佛，号曰华光如来、应供、正遍知、明行足、善逝世间解、无上士、调御丈夫、天人师、佛、世尊。国名离垢，其土平正，清净严饰，安隐、丰乐，天人炽盛。琉璃为地，有八交道，黄金为绳、以界其侧。其傍、各有七宝行树，常有华果。华光如来、亦以三乘教化众生。’</p>
<p>‘舍利弗，彼佛出时，虽非恶世，以本愿故，说三乘法。其劫、名大宝庄严。何故名曰大宝庄严，其国中以菩萨为大宝故。彼诸菩萨，无量无边，不可思议，算数譬喻所不能及，非佛智力、无能知者。若欲行时，宝华承足。此诸菩萨，非初发意，皆久植德本，于无量百千万亿佛所、净修梵行，恒为诸佛之所称叹。常修佛慧，具大神通，善知一切诸法之门，质直无伪，志念坚固。如是菩萨、充满其国。’</p>
<p>‘舍利弗，华光佛、寿十二小劫，除为王子、未作佛时。其国人民，寿八小劫。华光如来过十二小劫，授坚满菩萨、阿耨多罗三藐三菩提记。告诸比丘，是坚满菩萨、次当作佛，号曰华足安行、多陀阿伽度、阿罗诃、三藐三佛陀，其佛国土，亦复如是。舍利弗，是华光佛灭度之后，正法住世、三十二小劫，像法住世、亦三十二小劫。’</p>
<p>尔时世尊欲重宣此义，而说偈言：</p>
<div class="jisong">
<p>舍利弗来世，成佛普智尊，号名曰华光，当度无量众。</p>
<p>供养无数佛，具足菩萨行、十力等功德，证于无上道。</p>
<p>过无量劫已，劫名大宝严，世界名离垢，清净无瑕秽。</p>
<p>以琉璃为地，金绳界其道，七宝杂色树，常有华果实。</p>
<p>彼国诸菩萨，志念常坚固，神通波罗蜜，皆已悉具足。</p>
<p>于无数佛所，善学菩萨道，如是等大士，华光佛所化。</p>
<p>佛为王子时，弃国舍世荣，于最末后身，出家成佛道。</p>
<p>华光佛住世、寿十二小劫，其国人民众，寿命八小劫。</p>
<p>佛灭度之后，正法住于世，三十二小劫，广度诸众生。</p>
<p>正法灭尽已，像法三十二，舍利广流布，天人普供养。</p>
<p>华光佛所为，其事皆如是，其两足圣尊，最胜无伦匹。</p>
<p>彼即是汝身，宜应自欣庆。</p>
</div>
<p>尔时四部众，比丘、比丘尼、优婆塞、优婆夷，天龙、夜叉、乾闼婆、阿修罗、迦楼罗、紧那罗、摩侯罗伽、等大众，见舍利弗于佛前受阿耨多罗三藐三菩提记，心大欢喜，踊跃无量，各各脱身所著上衣、以供养佛。释提桓因、梵天王、等，与无数天子，亦以天妙衣、天曼陀罗华、摩诃曼陀罗华、等，供养于佛。所散天衣，住虚空中，而自回转。诸天伎乐、百千万种，于虚空中、一时俱作，雨众天华。而作是言：‘佛昔于波罗奈、初转法轮，今乃复转无上最大法轮。’</p>
<p>尔时诸天子欲重宣此义，而说偈言：</p>
<div class="jisong">
<p>昔于波罗奈、转四谛法轮，分别说诸法，五众之生灭。</p>
<p>今复转最妙，无上大法 轮，是法甚深奥，少有能信者。</p>
<p>我等从昔来，数闻世尊说，未曾闻如是，深妙之上法。</p>
<p>世尊说是法，我等皆随喜。大智舍利弗，今得受尊记，</p>
<p>我等亦如是，必当得作佛，于一切世间，最尊无有上。</p>
<p>佛道叵思议，方便随宜说。我所有福业，今世若过世，</p>
<p>及见佛功德，尽回向佛道。</p>
</div>
<p>尔时舍利弗白佛言：‘世尊，我今无复疑悔，亲于佛前、得受阿耨多罗三藐三菩提记。是诸千二百心自在者，昔住学地，佛常教化，言我法、能离生老病死，究竟涅槃。是学无学人，亦各自以离我见及有无见等、谓得涅槃。而今于世尊前、闻所未闻，皆堕疑惑。善哉、世尊，愿为四众说其因缘，令离疑悔。’</p>
<p>尔时佛告舍利弗：‘我先不言、诸佛世尊、以种种因缘、譬喻言辞、方便说法，皆为阿耨多罗三藐三菩提耶。是诸所说，皆为化菩萨故。然舍利弗，今当复以譬喻、更明此义，诸有智者、以譬喻得解。’</p>
<p>‘舍利弗，若国邑聚落，有大长者、其年衰迈，财富无量，多有田宅、及诸僮仆。其家广大，唯有一门，多诸人众，一百、二百、乃至五百人、止住其中。堂阁朽故，墙壁隤落，柱根腐败，梁栋倾危，周匝俱时、欻然火起，焚烧舍宅。长者诸子，若十、二十、或至三十、在此宅中。长者见是大火从四面起，即大惊怖，而作是念：“我虽能于此所烧之门、安隐得出，而诸子等，于火宅内、乐著嬉戏，不觉不知，不惊不怖，火来逼身，苦痛切己，心不厌患，无求出意。”’</p>
<p>‘舍利弗，是长者作是思惟：“我身手有力，当以衣祴、若以几案、从舍出之。”复更思惟：“是舍、唯有一门，而复狭小。诸子幼稚，未有所识，恋著戏处，或当堕落，为火所烧。我当为说怖畏之事，此舍已烧，宜时疾出，勿令为火之所烧害。”作是念已，如所思惟，具告诸子，汝等速出。父虽怜愍、善言诱喻，而诸子等乐著嬉戏，不肯信受，不惊不畏，了无出心。亦复不知何者是火，何者为舍，云何为失，但东西走戏、视父而已。’</p>
<p>‘尔时长者即作是念：“此舍已为大火所烧，我及诸子若不时出，必为所焚，我今当设方便，令诸子等得免斯害。”父知诸子、先心各有所好，种种珍玩奇异之物，情必乐著。而告之言：“汝等所可玩好、稀有难得，汝若不取，后必忧悔。如此种种羊车、鹿车、牛车，今在门外，可以游戏。汝等于此火宅、宜速出来，随汝所欲，皆当与汝。”尔时诸子闻父所说珍玩之物，适其愿故，心各勇锐，互相推排，竞共驰走，争出火宅。是时长者见诸子等安隐得出，皆于四衢道中、露地而坐，无复障碍，其心泰然，欢喜踊跃。时诸子等各白父言：“父先所许玩好之具，羊车、鹿车、牛车，愿时赐与。”’</p>
<p>‘舍利弗，尔时长者各赐诸子、等一大车，其车高广，众宝庄校，周匝栏楯，四面悬铃。又于其上、张设幰盖，亦以珍奇杂宝而严饰之，宝绳交络，垂诸华缨，重敷婉筵，安置丹枕。驾以白牛，肤色充洁，形体姝好，有大筋力，行步平正，其疾如风。又多仆从、而侍卫之。所以者何。是大长者、财富无量，种种诸藏，悉皆充溢。而作是念，我财物无极，不应以下劣小车、与诸子等，今此幼童，皆是吾子，爱无偏党，我有如是七宝大车，其数无量，应当等心、各各与之，不宜差别。所以者何。以我此物、周给一国，犹尚不匮，何况诸子。是时诸子各乘大车，得未曾有，非本所望。’</p>
<p>‘舍利弗，于汝意云何，是长者、等与诸子珍宝大车，宁有虚妄否？’舍利弗言：‘不也、世尊，是长者、但令诸子得免火难，全其躯命，非为虚妄。何以故。若全身命，便为已得玩好之具，况复方便，于彼火宅而拔济之。世尊，若是长者，乃至不与最小一车，犹不虚妄。何以故。是长者先作是意：“我以方便、令子得出。”以是因缘，无虚妄也。何况长者、自知财富无量，欲饶益诸子，等与大车。’</p>
<p>佛告舍利弗：‘善哉善哉，如汝所言。舍利弗，如来亦复如是，则为一切世间之父。于诸怖畏、衰恼、忧患、无明闇蔽，永尽无余，而悉成就无量知见、力无所畏，有大神力及智慧力，具足方便、智慧波罗蜜，大慈、大悲，常无懈倦，恒求善事，利益一切。而生三界朽故火宅，为度众生、生老病死、忧悲、苦恼、愚痴、闇蔽、三毒之火，教化、令得阿耨多罗三藐三菩提。见诸众生为生老病死、忧悲、苦恼、之所烧煮，亦以五欲财利故、受种种苦，又以贪著追求故，现受众苦，后受地狱、畜生、饿鬼、之苦，若生天上、及在人间，贫穷困苦、爱别离苦、怨憎会苦、如是等种种诸苦。众生没在其中，欢喜游戏，不觉不知，不惊不怖，亦不生厌，不求解脱。于此三界火宅、东西驰走，虽遭大苦，不以为患。舍利弗，佛见此已，便作是念：“我为众生之父，应拔其苦难，与无量无边佛智慧乐，令其游戏。”’</p>
<p>‘舍利弗，如来复作是念：“若我但以神力、及智慧力，舍于方便，为诸众生赞如来知见、力无所畏者，众生不能以是得度。所以者何。是诸众生，未免生老病死、忧悲、苦恼，而为三界火宅所烧，何由能解佛之智慧。”’</p>
<p>‘舍利弗，如彼长者、虽复身手有力，而不用之，但以殷勤方便、勉济诸子火宅之难，然后各与珍宝大车。如来亦复如是，虽有力、无所畏，而不用之，但以智慧方便，于三界火宅、拔济众生，为说三乘、声闻、辟支佛、佛乘，而作是言：“汝等莫得乐住三界火宅，勿贪粗敝、色声香味触也。若贪著生爱，则为所烧。汝速出三界，当得三乘、声闻、辟支佛、佛乘，我今为汝保任此事，终不虚也。汝等但当勤修精进。”如来以是方便、诱进众生，复作是言：“汝等当知此三乘法，皆是圣所称叹，自在无系，无所依求。乘是三乘，以无漏根、力、觉、道、禅定、解脱、三昧、等，而自娱乐，便得无量安隐快乐。”’</p>
<p>‘舍利弗，若有众生，内有智性，从佛世尊闻法信受，殷勤精进，欲速出三界，自求涅槃，是名声闻乘，如彼诸子为求羊车、出于火宅。若有众生，从佛世尊闻法信受，殷勤精进，求自然慧，乐独善寂，深知诸法因缘，是名辟支佛乘，如彼诸子为求鹿车、出于火宅。若有众生，从佛世尊闻法信受，勤修精进，求一切智、佛智、自然智、无师智、如来知见、力无所畏，愍念、安乐无量众生，利益天人，度脱一切，是名大乘，菩萨求此乘故，名为摩诃萨，如彼诸子为求牛车、出于火宅。’</p>
<p>‘舍利弗，如彼长者、见诸子等安隐得出火宅，到无畏处，自惟财富无量，等以大车而赐诸子。如来亦复如是，为一切众生之父，若见无量亿千众生，以佛教门、出三界苦、怖畏险道，得涅槃乐。如来尔时便作是念：“我有无量无边智慧、力无畏等诸佛法藏，是诸众生，皆是我子，等与大乘，不令有人独得灭度。”皆以如来灭度而灭度之。是诸众生脱三界者，悉与诸佛禅定、解脱、等娱乐之具，皆是一相、一种，圣所称叹，能生净妙第一之乐。’</p>
<p>‘舍利弗，如彼长者、初以三车诱引诸子，然后但与大车，宝物庄严，安隐第一，然彼长者无虚妄之咎。如来亦复如是、无有虚妄，初说三乘、引导众生，然后但以大乘而度脱之。何以故。如来有无量智慧、力无所畏诸法之藏，能与一切众生大乘之法，但不尽能受。’</p>
<p>‘舍利弗，以是因缘，当知诸佛方便力故，于一佛乘、分别说三。’</p>
<p>佛欲重宣此义，而说偈言：</p>
<div class="jisong">
<p>譬如长者、有一大宅，其宅久故，而复顿敝，</p>
<p>堂舍高危，柱根摧朽，梁栋倾斜，基陛隤毁，</p>
<p>墙壁圯坼，泥涂褫落，覆苫乱坠，椽梠差脱，</p>
<p>周障屈曲，杂秽充遍。有五百人，止住其中。</p>
<p>鸱枭雕鹫、乌鹊鸠鸽、蚖蛇蝮蝎，蜈蚣蚰蜒，</p>
<p>守宫百足，狖狸鼷鼠，诸恶虫辈，交横驰走。</p>
<p>屎尿臭处，不净流溢，蜣螂诸虫、而集其上。</p>
<p>狐狼野干，咀嚼践蹋，哜啮死尸、骨肉狼藉。</p>
<p>由是群狗、竞来搏撮，饥羸慞惶，处处求食。</p>
<p>斗诤揸掣，啀喍嗥吠，其舍恐怖，变状如是。</p>
<p>处处皆有，魑魅魍魉，夜叉恶鬼，食啖人肉，</p>
<p>毒虫之属，诸恶禽兽，孚乳产生，各自藏护。</p>
<p>夜叉竞来，争取食之，食之既饱，恶心转炽，</p>
<p>斗诤之声，甚可怖畏。鸠槃荼鬼、蹲踞土埵，</p>
<p>或时离地，一尺二尺，往返游行，纵逸嬉戏，</p>
<p>捉狗两足，扑令失声，以脚加颈，怖狗自乐。</p>
<p>复有诸鬼，其身长大，裸形黑瘦，常住其中，</p>
<p>发大恶声，叫呼求食。复有诸鬼，其咽如针。</p>
<p>复有诸鬼，首如牛头，或食人肉，或复啖狗，</p>
<p>头发蓬乱，残害凶险，饥渴所逼，叫唤驰走。</p>
<p>夜叉饿鬼，诸恶鸟兽，饥急四向，窥看窗牖，</p>
<p>如是诸难，恐畏无量。是朽故宅，属于一人。</p>
<p>其人近出，未久之间，于后舍宅，忽然火起，</p>
<p>四面一时，其炎俱炽。栋梁椽柱、爆声震裂，</p>
<p>摧折堕落，墙壁崩倒。诸鬼神等、扬声大叫。</p>
<p>雕鹫诸鸟，鸠槃荼等，周章惶怖，不能自出。</p>
<p>恶兽毒虫，藏窜孔穴，毗舍阇鬼、亦住其中，</p>
<p>薄福德故，为火所逼，共相残害，饮血啖肉。</p>
<p>野干之属，并已前死，诸大恶兽、竞来食啖，</p>
<p>臭烟烽烰，四面充塞。蜈蚣蚰蜒，毒蛇之类，</p>
<p>为火所烧，争走出穴，鸠槃荼鬼、随取而食。</p>
<p>又诸饿鬼，头上火燃，饥渴热恼，周章闷走。</p>
<p>其宅如是、甚可怖畏，毒害火灾，众难非一。</p>
<p>是时宅主，在门外立，闻有人言，汝诸子等，</p>
<p>先因游戏、来入此宅，稚小无知，欢娱乐著。</p>
<p>长者闻已，惊入火宅，方宜救济，令无烧害。</p>
<p>告喻诸子，说众患难，恶鬼毒虫，灾火蔓延，</p>
<p>众苦次第、相续不绝。毒蛇蚖蝮，及诸夜叉、</p>
<p>鸠槃荼鬼，野干狐狗，雕鹫鸱枭，百足之属，</p>
<p>饥渴恼急，甚可怖畏，此苦难处，况复大火。</p>
<p>诸子无知，虽闻父诲，犹故乐著，嬉戏不已。</p>
<p>是时长者，而作是念，诸子如此，益我愁恼。</p>
<p>今此舍宅，无一可乐，而诸子等、耽湎嬉戏，</p>
<p>不受我教，将为火害。即便思惟，设诸方便、</p>
<p>告诸子等，我有种种，珍玩之具，妙宝好车，</p>
<p>羊车鹿车、大牛之车，今在门外。汝等出来，</p>
<p>吾为汝等 　造作此车，随意所乐，可以游戏。</p>
<p>诸子闻说，如此诸车，即时奔竞、驰走而出，</p>
<p>到于空地，离诸苦难。长者见子，得出火宅，</p>
<p>住于四衢，坐师子座、而自庆言，我今快乐。</p>
<p>此诸子等，生育甚难，愚小无知，而入险宅。</p>
<p>多诸毒虫，魑魅可畏，大火猛炎、四面俱起，</p>
<p>而此诸子、贪著嬉戏，我已救之，令得脱难。</p>
<p>是故诸人，我今快乐。尔时诸子、知父安坐，</p>
<p>皆诣父所、而白父言，愿赐我等，三种宝车。</p>
<p>如前所许，诸子出来，当以三车、随汝所欲，</p>
<p>今正是时，惟垂给与。长者大富，库藏众多，</p>
<p>金银琉璃、砗磲玛瑙，以众宝物、造诸大车。</p>
<p>庄校严饰，周匝栏楯，四面悬铃，金绳交络。</p>
<p>真珠罗网，张施其上，金华诸璎，处处垂下，</p>
<p>众彩杂饰，周匝围绕，柔软缯纩，以为茵蓐。</p>
<p>上妙细叠，价值千亿，鲜白净洁，以覆其上。</p>
<p>有大白牛，肥壮多力，形体姝好，以驾宝车。</p>
<p>多诸傧从，而侍卫之。以是妙车，等赐诸子。</p>
<p>诸子是时，欢喜踊跃，乘是宝车，游于四方，</p>
<p>嬉戏快乐，自在无碍。告舍利弗，我亦如是，</p>
<p>众圣中尊，世间之父。一切众生，皆是吾子，</p>
<p>深著世乐，无有慧心。三界无安，犹如火宅，</p>
<p>众苦充满，甚可怖畏，常有生老 　病死忧患，</p>
<p>如是等火，炽燃不息。如来已离，三界火宅，</p>
<p>寂然闲居，安处林野。今此三界，皆是我有，</p>
<p>其中众生，悉是吾子。而今此处，多诸患难，</p>
<p>唯我一人，能为救护。虽复教诏，而不信受，</p>
<p>于诸欲染，贪著深故。以是方便，为说三乘，</p>
<p>令诸众生，知三界苦，开示演说、出世间道。</p>
<p>是诸子等，若心决定，具足三明、及六神通，</p>
<p>有得缘觉、不退菩萨。汝舍利弗，我为众生，</p>
<p>以此譬喻、说一佛乘，汝等若能、信受是语，</p>
<p>一切皆当，成得佛道。是乘微妙、清净第一，</p>
<p>于诸世间、为无有上，佛所悦可，一切众生、</p>
<p>所应称赞、供养礼拜。无量亿千、诸力解脱，</p>
<p>禅定智慧，及佛余法，得如是乘。令诸子等，</p>
<p>日夜劫数、常得游戏，与诸菩萨、及声闻众，</p>
<p>乘此宝乘，直至道场。以是因缘，十方谛求，</p>
<p>更无余乘，除佛方便。告舍利弗，汝诸人等，</p>
<p>皆是吾子，我则是父。汝等累劫、众苦所烧，</p>
<p>我皆济拔，令出三界。我虽先说、汝等灭度，</p>
<p>但尽生死，而实不灭，今所应作，唯佛智慧。</p>
<p>若有菩萨，于是众中，能一心听、诸佛实法，</p>
<p>诸佛世尊、虽以方便，所化众生，皆是菩萨。</p>
<p>若人小智，深著爱欲，为此等故、说于苦谛。</p>
<p>众生心喜，得未曾有，佛说苦谛，真实无异。</p>
<p>若有众生，不知苦本，深著苦因，不能暂舍，</p>
<p>为是等故、方便说道。诸苦所因，贪欲为本，</p>
<p>若灭贪欲，无所依止，灭尽诸苦，名第三谛。</p>
<p>为灭谛故，修行于道，离诸苦缚，名得解脱。</p>
<p>是人于何 　而得解脱，但离虚妄，名为解脱，</p>
<p>其实未得、一切解脱。佛说是人、未实灭度，</p>
<p>斯人未得，无上道故，我意不欲、令至灭度。</p>
<p>我为法王，于法自在，安隐众生，故现于世。</p>
<p>汝舍利弗，我此法印，为欲利益，世间故说，</p>
<p>在所游方，勿妄宣传。若有闻者，随喜顶受，</p>
<p>当知是人、阿鞞跋致。若有信受，此经法者，</p>
<p>是人已曾，见过去佛，恭敬供养，亦闻是法。</p>
<p>若人有能，信汝所说，则为见我，亦见于汝、</p>
<p>及比丘僧、并诸菩萨。斯法华经，为深智说，</p>
<p>浅识闻之，迷惑不解，一切声闻、及辟支佛，</p>
<p>于此经中，力所不及。汝舍利弗，尚于此经、</p>
<p>以信得入，况余声闻。其余声闻，信佛语故，</p>
<p>随顺此经，非己智分。又舍利弗，憍慢懈怠、</p>
<p>计我见者，莫说此经。凡夫浅识，深著五欲，</p>
<p>闻不能解，亦勿为说。若人不信，毁谤此经，</p>
<p>则断一切，世间佛种。或复颦蹙，而怀疑惑，</p>
<p>汝当听说，此人罪报。若佛在世，若灭度后，</p>
<p>其有诽谤，如斯经典，见有读诵、书持经者，</p>
<p>轻贱憎嫉、而怀结恨，此人罪报，汝今复听，</p>
<p>其人命终，入阿鼻狱，具足一劫，劫尽更生，</p>
<p>如是展转，至无数劫，从地狱出，当堕畜生，</p>
<p>若狗野干，其影[乞+页]瘦，黧黮疥癞，人所触娆，</p>
<p>又复为人，之所恶贱，常困饥渴，骨肉枯竭，</p>
<p>生受楚毒，死被瓦石，断佛种故，受斯罪报。</p>
<p>若作骆驼，或生驴中，身常负重，加诸杖捶，</p>
<p>但念水草，余无所知，谤斯经故，获罪如是。</p>
<p>有作野干，来入聚落，身体疥癞，又无一目，</p>
<p>为诸童子 　之所打掷，受诸苦痛，或时致死。</p>
<p>于此死已，更受蟒身，其形长大，五百由旬，</p>
<p>聋騃无足，宛转腹行，为诸小虫，之所咂食，</p>
<p>昼夜受苦，无有休息，谤斯经故，获罪如是。</p>
<p>若得为人，诸根闇钝，矬陋挛躄，盲聋背伛，</p>
<p>有所言说，人不信受，口气常臭，鬼魅所著，</p>
<p>贫穷下贱，为人所使，多病痟瘦，无所依怙，</p>
<p>虽亲附人，人不在意，若有所得，寻复忘失。</p>
<p>若修医道，顺方治病，更增他疾，或复致死。</p>
<p>若自有病，无人救疗，设服良药，而复增剧。</p>
<p>若他反逆、抄劫窃盗，如是等罪，横罗其殃。</p>
<p>如斯罪人，永不见佛，众圣之王，说法教化，</p>
<p>如斯罪人，常生难处，狂聋心乱，永不闻法。</p>
<p>于无数劫、如恒河沙，生辄聋哑，诸根不具、</p>
<p>常处地狱，如游园观，在余恶道，如己舍宅，</p>
<p>驼驴猪狗、是其行处，谤斯经故，获罪如是。</p>
<p>若得为人，聋盲喑哑、贫穷诸衰、以自庄严，</p>
<p>水肿干痟、疥癞痈疽、如是等病，以为衣服，</p>
<p>身常臭处，垢秽不净，深著我见，增益嗔恚，</p>
<p>淫欲炽盛，不择禽兽，谤斯经故，获罪如是。</p>
<p>告舍利弗，谤斯经者，若说其罪，穷劫不尽。</p>
<p>以是因缘，我故语汝，无智人中，莫说此经。</p>
<p>若有利根，智慧明了，多闻强识，求佛道者，</p>
<p>如是之人，乃可为说。若人曾见，亿百千佛，</p>
<p>植诸善本，深心坚固，如是之人，乃可为说。</p>
<p>若人精进，常修慈心，不惜身命，乃可为说。</p>
<p>若人恭敬，无有异心，离诸凡愚，独处山泽，</p>
<p>如是之人，乃可为说。又舍利弗，若见有人，</p>
<p>舍恶知识，亲近善友，如是之人，乃可为说。</p>
<p>若见佛子，持戒清洁，如净明珠，求大乘经，</p>
<p>如是之人，乃可为说。若人无嗔，质直柔软，</p>
<p>常愍一切，恭敬诸佛，如是之人，乃可为说。</p>
<p>复有佛子，于大众中，以清净心，种种因缘、</p>
<p>譬喻言辞、说法无碍，如是之人，乃可为说。</p>
<p>若有比丘，为一切智，四方求法，合掌顶受，</p>
<p>但乐受持，大乘经典，乃至不受，余经一偈，</p>
<p>如是之人，乃可为说。如人至心，求佛舍利，</p>
<p>如是求经，得已顶受，其人不复，志求余经，</p>
<p>亦未曾念，外道典籍，如是之人，乃可为说。</p>
<p>告舍利弗，我说是相，求佛道者、穷劫不尽，</p>
<p>如是等人，则能信解，汝当为说，妙法华经。</p>
</div>
<p class="subtitle">妙法莲华经信解品第四</p>
<p>尔时慧命须菩提、摩诃迦旃延、摩诃迦叶、摩诃目犍连，从佛所、闻未曾有法，世尊授舍利弗阿耨多罗三藐三菩提记，发稀有心，欢喜踊跃，即从座起，整衣服，偏袒右肩，右膝著地，一心合掌，屈躬恭敬，瞻仰尊颜、而白佛言：‘我等居僧之首，年并朽迈，自谓已得涅槃，无所堪任，不复进求阿耨多罗三藐三菩提。世尊往昔说法既久，我时在座，身体疲懈，但念空、无相、无作，于菩萨法、游戏神通，净佛国土，成就众生，心不喜乐。所以者何。世尊令我等出于三界，得涅槃证，又今我等年已朽迈，于佛教化菩萨阿耨多罗三藐三菩提、不生一念好乐之心。我等今于佛前、闻授声闻阿耨多罗三藐三菩提记，心甚欢喜，得未曾有，不谓于今，忽然得闻稀有之法，深自庆幸，获大善利，无量珍宝、不求自得。’</p>
<p>‘世尊，我等今者乐说譬喻、以明斯义，譬若有人，年既幼稚，舍父逃逝，久住他国，或十、二十、至五十岁，年既长大，加复穷困，驰骋四方、以求衣食，渐渐游行，遇向本国。其父先来、求子不得，中止一城。其家大富，财宝无量，金、银、琉璃、珊瑚、琥珀、玻璃、珠、等，其诸仓库，悉皆盈溢，多有僮仆、臣佐、吏民，象马、车乘、牛羊、无数，出入息利，乃遍他国，商估贾客、亦甚众多。时贫穷子、游诸聚落，经历国邑，遂到其父所止之城。父母念子，与子离别五十余年，而未曾向人说如此事，但自思惟，心怀悔恨，自念老朽，多有财物，金银、珍宝，仓库盈溢，无有子息，一旦终没，财物散失，无所委付，是以殷勤、每忆其子。复作是念：“我若得子、委付财物，坦然快乐，无复忧虑。”’</p>
<p>‘世尊，尔时穷子、佣赁展转、遇到父舍，住立门侧。遥见其父、踞师子床，宝几承足，诸婆罗门、刹利、居士、皆恭敬围绕，以真珠璎珞、价值千万，庄严其身，吏民、僮仆，手执白拂，侍立左右。覆以宝帐，垂诸华幡，香水洒地，散众名华，罗列宝物，出内取与，有如是等种种严饰，威德特尊。穷子见父有大力势，即怀恐怖，悔来至此。窃作是念：“此或是王、或是王等，非我佣力得物之处，不如往至贫里，肆力有地，衣食易得，若久住此，或见逼迫，强使我作。”作是念已，疾走而去。’</p>
<p>‘时富长者于师子座，见子便识，心大欢喜。即作是念：“我财物库藏、今有所付，我常思念此子，无由见之，而忽自来，甚适我愿，我虽年朽，犹故贪惜。”即遣傍人，急追将还。尔时使者，疾走往捉。穷子惊愕，称怨、大唤：“我不相犯，何为见捉？”使者执之愈急，强牵将还。于时穷子，自念无罪，而被囚执，此必定死，转更惶怖，闷绝躄地。父遥见之，而语使言：“不需此人，勿强将来，以冷水洒面，令得醒悟，莫复与语。”所以者何。父知其子、志意下劣，自知豪贵、为子所难，审知是子，而以方便，不语他人、云是我子。使者语之：“我今放汝，随意所趋。”穷子欢喜、得未曾有，从地而起，往至贫里、以求衣食。’</p>
<p>‘尔时长者将欲诱引其子、而设方便，密遣二人、形色憔悴、无威德者：“汝可诣彼，徐语穷子，此有作处，倍与汝值。穷子若许，将来、使作。若言、欲何所作，便可语之，雇汝除粪，我等二人、亦共汝作。”时二使人即求穷子，既已得之，具陈上事。尔时穷子先取其价，寻与除粪。其父见子，愍而怪之。又以他日，于窗牖中、遥见子身，羸瘦憔悴，粪土尘坌，污秽不净。即脱璎珞、细软上服、严饰之具，更著粗敝垢腻之衣、尘土坌身，右手执持除粪之器，状有所畏。语诸作人：“汝等勤作，勿得懈息。”以方便故，得近其子。后复告言：“咄、男子，汝常此作，勿复余去，当加汝价。诸有所需、盆器米面、盐醋之属，莫自疑难，亦有老敝使人、需者相给，好自安意，我如汝父，勿复忧虑。所以者何。我年老大，而汝少壮，汝常作时，无有欺怠、嗔恨怨言，都不见汝有此诸恶、如余作人，自今已后，如所生子。”即时长者、更与作字，名之为儿。尔时穷子、虽欣此遇，犹故自谓、客作贱人。由是之故，于二十年中、常令除粪。过是已后，心相体信，入出无难，然其所止、犹在本处。’</p>
<p>‘世尊，尔时长者有疾，自知将死不久。语穷子言：“我今多有金银珍宝，仓库盈溢，其中多少、所应取与，汝悉知之，我心如是，当体此意。所以者何。今我与汝，便为不异，宜加用心，无令漏失。”尔时穷子，即受教敕，领知众物、金银珍宝、及诸库藏，而无希取一餐之意，然其所止，故在本处，下劣之心、亦未能舍。复经少时，父知子意，渐已通泰，成就大志，自鄙先心。临欲终时、而命其子、并会亲、族、国王、大臣、刹利、居士，皆悉已集，即自宣言：“诸君当知，此是我子，我之所生，于某城中、舍吾逃走，伶俜辛苦、五十余年，其本字某，我名某甲，昔在本城、怀忧推觅，忽于此间、遇会得之，此实我子，我实其父，今我所有一切财物，皆是子有，先所出内，是子所知。世尊，是时穷子闻父此言，即大欢喜、得未曾有，而作是念，我本无心、有所希求，今此宝藏自然而至。”’</p>
<p>‘世尊，大富长者、则是如来，我等皆似佛子，如来常说、我等为子。世尊，我等以三苦故，于生死中、受诸热恼，迷惑无知，乐著小法。今日世尊，令我等思惟捐除诸法戏论之粪，我等于中勤加精进，得至涅槃一日之价，既得此已，心大欢喜，自以为足，便自谓言：“于佛法中勤精进故，所得宏多。”然世尊先知我等心著敝欲，乐于小法，便见纵舍，不为分别、汝等当有如来知见宝藏之分。世尊以方便力、说如来智慧，我等从佛，得涅槃一日之价，以为大得，于此大乘，无有志求。我等又因如来智慧，为诸菩萨，开示演说，而自于此无有志愿。所以者何。佛知我等心乐小法，以方便力、随我等说，而我等不知真是佛子。今我等方知世尊于佛智慧、无所吝惜。所以者何。我等昔来真是佛子，而但乐小法，若我等有乐大之心，佛则为我说大乘法。于此经中、唯说一乘，而昔于菩萨前、毁呰声闻乐小法者，然佛实以大乘教化，是故我等说、本无心有所希求。今法王大宝自然而至，如佛子所应得者、皆已得之。’</p>
<p>尔时摩诃迦叶欲重宣此义，而说偈言：</p>
<div class="jisong">
<p>我等今日、闻佛音教，欢喜踊跃，得未曾有。</p>
<p>佛说声闻，当得作佛，无上宝聚，不求自得。</p>
<p>譬如童子，幼稚无识，舍父逃逝，远到他土，</p>
<p>周流诸国、五十余年。其父忧念，四方推求，</p>
<p>求之既疲，顿止一城，造立舍宅，五欲自娱。</p>
<p>其家巨富，多诸金银、砗磲玛瑙、真珠琉璃、</p>
<p>象马牛羊、辇舆车乘、田业僮仆，人民众多，</p>
<p>出入息利、乃遍他国，商估贾人、无处不有，</p>
<p>千万亿众、围绕恭敬，常为王者 　之所爱念，</p>
<p>群臣豪族，皆共宗重。以诸缘故，往来者众，</p>
<p>豪富如是，有大力势。而年朽迈，益忧念子，</p>
<p>夙夜惟念，死时将至，痴子舍我，五十余年，</p>
<p>库藏诸物、当如之何。尔时穷子，求索衣食，</p>
<p>从邑至邑、从国至国，或有所得，或无所得，</p>
<p>饥饿羸瘦，体生疮癣，渐次经历，到父住城，</p>
<p>佣赁展转，遂至父舍。尔时长者，于其门内、</p>
<p>施大宝帐，处师子座，眷属围绕，诸人侍卫，</p>
<p>或有计算，金银宝物，出内财产，注记券疏。</p>
<p>穷子见父 　豪贵尊严，谓是国王、若国王等，</p>
<p>惊怖自怪，何故至此。覆自念言，我若久住，</p>
<p>或见逼迫，强驱使作。思惟是已，驰走而去，</p>
<p>借问贫里，欲往佣作。长者是时、在师子座，</p>
<p>遥见其子，默而识之，即敕使者、追捉将来。</p>
<p>穷子惊唤，迷闷躄地，是人执我，必当见杀，</p>
<p>何用衣食、使我至此。长者知子，愚痴狭劣，</p>
<p>不信我言，不信是父。即以方便，更遣余人，</p>
<p>眇目矬陋、无威德者，汝可语之，云当相雇，</p>
<p>除诸粪秽，倍与汝价。穷子闻之，欢喜随来，</p>
<p>为除粪秽，净诸房舍。长者于牖、常见其子，</p>
<p>念子愚劣，乐为鄙事。于是长者 　著敝垢衣，</p>
<p>执除粪器，往到子所，方便附近，语令勤作。</p>
<p>既益汝价，并涂足油，饮食充足，荐席厚暖，</p>
<p>如是苦言、汝当勤作，又以软语、若如我子。</p>
<p>长者有智，渐令入出，经二十年，执作家事，</p>
<p>示其金银、真珠玻璃、诸物出入，皆使令知。</p>
<p>犹处门外，止宿草庵，自念贫事，我无此物。</p>
<p>父知子心，渐已广大，欲与财物，即聚亲族、</p>
<p>国王大臣、刹利居士。于此大众，说是我子，</p>
<p>舍我他行、经五十岁，自见子来、已二十年，</p>
<p>昔于某城，而失是子，周行求索，遂来至此。</p>
<p>凡我所有、舍宅人民，悉以付之，恣其所用。</p>
<p>子念昔贫，志意下劣，今于父所、大获珍宝，</p>
<p>并及舍宅、一切财物，甚大欢喜，得未曾有。</p>
<p>佛亦如是，知我乐小，未曾说言，汝等作佛，</p>
<p>而说我等，得诸无漏，成就小乘、声闻弟子。</p>
<p>佛敕我等，说最上道，修习此者，当得成佛。</p>
<p>我承佛教，为大菩萨，以诸因缘、种种譬喻、</p>
<p>若干言辞、说无上道。诸佛子等、从我闻法，</p>
<p>日夜思惟，精勤修习。是时诸佛，即授其记，</p>
<p>汝于来世、当得作佛，一切诸佛，秘藏之法，</p>
<p>但为菩萨，演其实事，而不为我，说斯真要。</p>
<p>如彼穷子、得近其父，虽知诸物，心不希取。</p>
<p>我等虽说，佛法宝藏，自无志愿，亦复如是。</p>
<p>我等内灭，自谓为足，唯了此事，更无余事。</p>
<p>我等若闻，净佛国土，教化众生，都无欣乐。</p>
<p>所以者何，一切诸法，皆悉空寂，无生无灭，</p>
<p>无大无小，无漏无为，如是思惟，不生喜乐。</p>
<p>我等长夜，于佛智慧，无贪无著，无复志愿，</p>
<p>而自于法、谓是究竟。我等长夜、修习空法，</p>
<p>得脱三界，苦恼之患，住最后身、有余涅槃。</p>
<p>佛所教化，得道不虚，则为已得，报佛之恩。</p>
<p>我等虽为，诸佛子等，说菩萨法、以求佛道，</p>
<p>而于是法、永无愿乐。导师见舍，观我心故，</p>
<p>初不劝进、说有实利。如富长者，知子志劣，</p>
<p>以方便力、柔伏其心，然后乃付，一切财物。</p>
<p>佛亦如是、现稀有事 　知乐小者，以方便力、</p>
<p>调伏其心，乃教大智。我等今日、得未曾有，</p>
<p>非先所望，而今自得，如彼穷子，得无量宝。</p>
<p>世尊我今，得道得果，于无漏法、得清净眼。</p>
<p>我等长夜、持佛净戒，始于今日，得其果报，</p>
<p>法王法中、久修梵行，今得无漏、无上大果。</p>
<p>我等今者、真是声闻，以佛道声、令一切闻。</p>
<p>我等今者、真阿罗汉，于诸世间、天人魔梵，</p>
<p>普于其中、应受供养。世尊大恩，以稀有事，</p>
<p>怜愍教化、利益我等，无量亿劫、谁能报者。</p>
<p>手足供给，头顶礼敬，一切供养，皆不能报。</p>
<p>若以顶戴，两肩荷负，于恒沙劫、尽心恭敬，</p>
<p>又以美膳、无量宝衣、及诸卧具、种种汤药，</p>
<p>牛头栴檀、及诸珍宝、以起塔庙，宝衣布地，</p>
<p>如斯等事，以用供养，于恒沙劫，亦不能报。</p>
<p>诸佛稀有、无量无边、不可思议、大神通力，</p>
<p>无漏无为，诸法之王，能为下劣、忍于斯事，</p>
<p>取相凡夫，随宜为说。诸佛于法，得最自在，</p>
<p>知诸众生，种种欲乐、及其志力，随所堪任，</p>
<p>以无量喻、而为说法，随诸众生，宿世善根，</p>
<p>又知成熟、未成熟者，种种筹量，分别知已，</p>
<p>于一乘道、随宜说三。</p>
</div>
</body></html>