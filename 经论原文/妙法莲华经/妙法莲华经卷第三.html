<html><body>
<div class="title">
<p>妙法莲华经卷第三</p>
</div>
<div class="author">
<p>后秦龟兹国·三藏法师鸠摩罗什·奉诏译</p>
</div>
<p class="subtitle">妙法莲华经药草喻品第五</p>
<p>尔时世尊告摩诃迦叶、及诸大弟子：‘善哉、善哉，迦叶善说如来真实功德。诚如所言，如来复有无量无边阿僧祇功德，汝等若于无量亿劫、说不能尽。迦叶，当知如来是诸法之王，若有所说，皆不虚也。于一切法，以智方便而演说之，其所说法，皆悉到于一切智地。如来观知一切诸法之所归趋，亦知一切众生深心所行，通达无碍，又于诸法究尽明了，示诸众生一切智慧。’</p>
<p>‘迦叶，譬如三千大千世界、山川溪谷土地，所生卉木丛林、及诸药草，种类若干，名色各异。密云弥布，遍覆三千大千世界，一时等澍，其泽普洽。卉木丛林、及诸药草，小根小茎、小枝小叶，中根中茎、中枝中叶，大根大茎、大枝大叶，诸树大小，随上中下、各有所受，一云所雨，称其种性而得生长，华果敷实。虽一地所生，一雨所润，而诸草木、各有差别。’</p>
<p>‘迦叶，当知如来亦复如是、出现于世，如大云起，以大音声、普遍世界天、人、阿修罗，如彼大云遍覆三千大千国土。于大众中、而唱是言：“我是如来、应供、正遍知、明行足、善逝世间解、无上士、调御丈夫、天人师、佛、世尊，未度者令度，未解者令解，未安者令安，未涅槃者令得涅槃，今世后世、如实知之。我是一切知者、一切见者、知道者、开道者、说道者、汝等天、人、阿修罗众、皆应到此，为听法故。”’</p>
<p>‘尔时无数千万亿种众生，来至佛所、而听法。如来于时，观是众生诸根利钝，精进、懈怠，随其所堪、而为说法，种种无量，皆令欢喜、快得善利。’</p>
<p>‘是诸众生、闻是法已，现世安隐，后生善处，以道受乐，亦得闻法。既闻法已，离诸障碍，于诸法中，任力所能，渐得入道。如彼大云、雨于一切卉木丛林、及诸药草，如其种性，具足蒙润，各得生长。’</p>
<p>‘如来说法，一相一味，所谓解脱相、离相、灭相，究竟至于一切种智。其有众生、闻如来法，若持读诵，如说修行，所得功德、不自觉知。所以者何。唯有如来、知此众生种相体性，念何事，思何事，修何事，云何念，云何思，云何修，以何法念，以何法思，以何法修，以何法得何法，众生住于种种之地，唯有如来、如实见之，明了无碍。如彼卉木丛林、诸药草等，而不自知上中下性，如来知是一相一味之法，所谓解脱相、离相、灭相，究竟涅槃、常寂灭相，终归于空。佛知是已，观众生心欲、而将护之，是故不即为说一切种智。汝等迦叶、甚为稀有，能知如来随宜说法，能信能受。所以者何。诸佛世尊、随宜说法，难解难知。’</p>
<p>尔时世尊欲重宣此义，而说偈言：</p>
<div class="jisong">
<p>破有法王、出现世间，随众生欲，种种说法。</p>
<p>如来尊重，智慧深远，久默斯要，不务速说。</p>
<p>有智若闻，则能信解，无智疑悔，则为永失。</p>
<p>是故迦叶，随力为说，以种种缘、令得正见。</p>
<p>迦叶当知，譬如大云，起于世间，遍覆一切，</p>
<p>慧云含润，电光晃曜，雷声远震，令众悦豫。</p>
<p>日光掩蔽，地上清凉，叆叇垂布、如可承揽。</p>
<p>其雨普等，四方俱下，流澍无量，率土充洽。</p>
<p>山川险谷、幽邃所生，卉木药草，大小诸树，</p>
<p>百谷苗稼，甘蔗葡萄，雨之所润，无不丰足，</p>
<p>干地普洽，药木并茂。其云所出，一味之水，</p>
<p>草木丛林，随分受润。一切诸树，上中下等，</p>
<p>称其大小，各得生长，根茎枝叶，华果光色，</p>
<p>一雨所及，皆得鲜泽。如其体相、性分大小，</p>
<p>所润是一，而各滋茂。佛亦如是，出现于世，</p>
<p>譬如大云、普覆一切。既出于世，为诸众生、</p>
<p>分别演说、诸法之实。大圣世尊，于诸天人、</p>
<p>一切众中、而宣是言，我为如来，两足之尊，</p>
<p>出于世间，犹如大云、充润一切，枯槁众生，</p>
<p>皆令离苦，得安隐乐、世间之乐、及涅槃乐。</p>
<p>诸天人众，一心善听，皆应到此、觐无上尊。</p>
<p>我为世尊，无能及者，安隐众生，故现于世，</p>
<p>为大众说，甘露净法。其法一味，解脱涅槃，</p>
<p>以一妙音、演畅斯义，常为大乘，而作因缘。</p>
<p>我观一切，普皆平等，无有彼此、爱憎之心。</p>
<p>我无贪著，亦无限碍，恒为一切、平等说法，</p>
<p>如为一人，众多亦然。常演说法，曾无他事，</p>
<p>去来坐立、终不疲厌，充足世间，如雨普润。</p>
<p>贵贱上下，持戒毁戒，威仪具足、及不具足，</p>
<p>正见邪见，利根钝根，等雨法雨，而无懈倦。</p>
<p>一切众生、闻我法者，随力所受，住于诸地。</p>
<p>或处人天，转轮圣王，释梵诸王，是小药草。</p>
<p>知无漏法，能得涅槃，起六神通，及得三明，</p>
<p>独处山林，常行禅定，得缘觉证，是中药草。</p>
<p>求世尊处，我当作佛，行精进定，是上药草。</p>
<p>又诸佛子、专心佛道，常行慈悲，自知作佛，</p>
<p>决定无疑，是名小树。安住神通，转不退轮，</p>
<p>度无量亿、百千众生，如是菩萨，名为大树。</p>
<p>佛平等说，如一味雨，随众生性、所受不同，</p>
<p>如彼草木，所禀各异，佛以此喻、方便开示，</p>
<p>种种言辞，演说一法，于佛智慧，如海一滴。</p>
<p>我雨法雨，充满世间，一味之法，随力修行，</p>
<p>如彼丛林、药草诸树，随其大小，渐增茂好。</p>
<p>诸佛之法，常以一味，令诸世间、普得具足，</p>
<p>渐次修行，皆得道果。声闻缘觉，处于山林，</p>
<p>住最后身，闻法得果，是名药草，各得增长。</p>
<p>若诸菩萨，智慧坚固，了达三界，求最上乘，</p>
<p>是名小树、而得增长。复有住禅，得神通力，</p>
<p>闻诸法空，心大欢喜，放无数光，度诸众生，</p>
<p>是名大树、而得增长。如是迦叶，佛所说法，</p>
<p>譬如大云，以一味雨、润于人华，各得成实。</p>
<p>迦叶当知，以诸因缘、种种譬喻、开示佛道，</p>
<p>是我方便，诸佛亦然。今为汝等，说最实事，</p>
<p>诸声闻众、皆非灭度，汝等所行，是菩萨道，</p>
<p>渐渐修学，悉当成佛。</p>
</div>
<p class="subtitle">妙法莲华经授记品第六</p>
<p>尔时世尊说是偈已，告诸大众，唱如是言：‘我此弟子摩诃迦叶，于未来世、当得奉觐三百万亿诸佛世尊，供养、恭敬，尊重、赞叹，广宣诸佛无量大法。于最后身、得成为佛，名曰光明如来、应供、正遍知、明行足、善逝世间解、无上士、调御丈夫、天人师、佛、世尊。国名光德，劫名大庄严。佛寿、十二小劫，正法住世、二十小劫，像法亦住二十小劫。国界严饰，无诸秽恶、瓦砾荆棘、便利不净。其土平正，无有高下、坑坎堆阜。琉璃为地，宝树行列，黄金为绳、以界道侧，散诸宝华，周遍清净。其国菩萨、无量千亿，诸声闻众、亦复无数，无有魔事，虽有魔及魔民，皆护佛法。’</p>
<p>尔时世尊欲重宣此义，而说偈言：</p>
<div class="jisong">
<p>告诸比丘，我以佛眼，见是迦叶。于未来世、</p>
<p>过无数劫，当得作佛。而于来世、供养奉觐，</p>
<p>三百万亿、诸佛世尊，为佛智慧，净修梵行。</p>
<p>供养最上、二足尊已，修习一切、无上之慧，</p>
<p>于最后身、得成为佛。其土清净，琉璃为地，</p>
<p>多诸宝树、行列道侧、金绳界道，见者欢喜。</p>
<p>常出好香，散众名华，种种奇妙、以为庄严。</p>
<p>其地平正，无有丘坑。诸菩萨众、不可称计，</p>
<p>其心调柔，逮大神通，奉持诸佛、大乘经典。</p>
<p>诸声闻众、无漏后身，法王之子，亦不可计，</p>
<p>乃以天眼、不能数知。其佛当寿、十二小劫，</p>
<p>正法住世、二十小劫，像法亦住，二十小劫。</p>
<p>光明世尊，其事如是。</p>
</div>
<p>尔时大目犍连、须菩提、摩诃迦栴延等，皆悉悚栗，一心合掌，瞻仰尊颜，目不暂舍，即共同声而说偈言：</p>
<div class="jisong">
<p>大雄猛世尊，诸释之法王，哀愍我等故，而赐佛音声。</p>
<p>若知我深心，见为授记者，如以甘露洒，除热得清凉。</p>
<p>如从饥国来，忽遇大王膳，心犹怀疑惧，未敢即便食，</p>
<p>若复得王教，然后乃敢食。我等亦如是，每惟小乘过，</p>
<p>不知当云何、得佛无上慧。虽闻佛音声，言我等作佛，</p>
<p>心尚怀忧惧，如未敢便食，若蒙佛授记，尔乃快安乐。</p>
<p>大雄猛世尊，常欲安世间，愿赐我等记，如饥需教食。</p>
</div>
<p>尔时世尊知诸大弟子心之所念，告诸比丘：‘是须菩提，于当来世、奉觐三百万亿那由他佛，供养恭敬，尊重赞叹，常修梵行，具菩萨道。于最后身、得成为佛，号曰名相如来、应供、正遍知、明行足、善逝世间解、无上士、调御丈夫、天人师、佛、世尊。劫名有宝。国名宝生。其土平正，玻璃为地，宝树庄严，无诸丘坑、沙砾、荆棘、便利之秽，宝华覆地，周遍清净。其土人民，皆处宝台、珍妙楼阁。声闻弟子、无量无边，算数譬喻所不能知。诸菩萨众、无数千万亿那由他。佛寿、十二小劫。正法住世、二十小劫，像法亦住二十小劫。其佛常处虚空、为众说法，度脱无量菩萨、及声闻众。’</p>
<p>尔时世尊欲重宣此义，而说偈言：</p>
<div class="jisong">
<p>诸比丘众，今告汝等，皆当一心，听我所说。</p>
<p>我大弟子、须菩提者，当得作佛，号曰名相。</p>
<p>当供无数、万亿诸佛，随佛所行，渐具大道。</p>
<p>最后身得，三十二相，端正姝妙，犹如宝山。</p>
<p>其佛国土，严净第一，众生见者，无不爱乐，</p>
<p>佛于其中、度无量众。其佛法中，多诸菩萨，</p>
<p>皆悉利根，转不退轮。彼国常以、菩萨庄严，</p>
<p>诸声闻众、不可称数，皆得三明，具六神通，</p>
<p>住八解脱，有大威德。其佛说法，现于无量，</p>
<p>神通变化、不可思议。诸天人民，数如恒沙，</p>
<p>皆共合掌，听受佛语。其佛当寿、十二小劫，</p>
<p>正法住世、二十小劫，像法亦住、二十小劫。</p>
</div>
<p>尔时世尊复告诸比丘众：‘我今语汝，是大迦旃延，于当来世，以诸供具、供养奉事八千亿佛，恭敬、尊重。诸佛灭后，各起塔庙，高千由旬，纵广正等五百由旬，皆以金、银、琉璃、砗磲、玛瑙、真珠、玫瑰、七宝合成，众华、璎珞、涂香、末香、烧香、缯盖、幢幡，供养塔庙。过是已后，当复供养二万亿佛，亦复如是。’</p>
<p>‘供养是诸佛已，具菩萨道。当得作佛，号曰阎浮那提金光如来、应供、正遍知、明行足、善逝世间解、无上士、调御丈夫、天人师、佛、世尊。其土平正，玻璃为地，宝树庄严、黄金为绳、以界道侧，妙华覆地，周遍清净，见者欢喜。无四恶道，地狱、饿鬼、畜生、阿修罗道。多有天、人、诸声闻众、及诸菩萨，无量万亿、庄严其国。佛寿、十二小劫，正法住世、二十小劫，像法亦住二十小劫。’</p>
<p>尔时世尊欲重宣此义，而说偈言：</p>
<div class="jisong">
<p>诸比丘众、皆一心听，如我所说，真实无异。</p>
<p>是迦栴延，当以种种，妙好供具、供养诸佛。</p>
<p>诸佛灭后，起七宝塔，亦以华香、供养舍利。</p>
<p>其最后身，得佛智慧，成等正觉。国土清净，</p>
<p>度脱无量，万亿众生，皆为十方，之所供养，</p>
<p>佛之光明，无能胜者。其佛号曰，阎浮金光。</p>
<p>菩萨声闻，断一切有，无量无数，庄严其国。</p>
</div>
<p>尔时世尊复告大众：‘我今语汝，是大目犍连，当以种种供具、供养八千诸佛，恭敬、尊重。诸佛灭后，各起塔庙，高千由旬，纵广正等五百由旬，皆以金、银、琉璃、砗磲、玛瑙、真珠、玫瑰、七宝合成，众华、璎珞、涂香、末香、烧香、缯盖、幢幡，以用供养。过是已后，当复供养二百万亿诸佛，亦复如是。当得成佛，号曰多摩罗跋栴檀香如来、应供、正遍知、明行足、善逝世间解、无上士、调御丈夫、天人师、佛、世尊。劫名喜满，国名意乐。其土平正，玻璃为地，宝树庄严，散真珠华，周遍清净，见者欢喜。多诸天、人、菩萨、声闻，其数无量。佛寿二十四小劫，正法住世、四十小劫，像法亦住四十小劫。’</p>
<p>尔时世尊欲重宣此义，而说偈言：</p>
<div class="jisong">
<p>我此弟子、大目犍连，舍是身已，得见八千，</p>
<p>二百万亿，诸佛世尊，为佛道故，供养恭敬。</p>
<p>于诸佛所、常修梵行，于无量劫、奉持佛法。</p>
<p>诸佛灭后，起七宝塔，长表金刹，华香伎乐，</p>
<p>而以供养，诸佛塔庙。渐渐具足，菩萨道已，</p>
<p>于意乐国、而得作佛，号多摩罗、栴檀之香。</p>
<p>其佛寿命、二十四劫，常为天人，演说佛道。</p>
<p>声闻无量，如恒河沙，三明六通，有大威德。</p>
<p>菩萨无数，志固精进，于佛智慧、皆不退转。</p>
<p>佛灭度后，正法当住，四十小劫，像法亦尔。</p>
<p>我诸弟子，威德具足，其数五百，皆当授记。</p>
<p>于未来世、咸得成佛。我及汝等、宿世因缘，</p>
<p>吾今当说，汝等善听。</p>
</div>
<p class="subtitle">妙法莲华经化城喻品第七</p>
<p>佛告诸比丘：‘乃往过去无量无边不可思议阿僧祇劫，尔时有佛，名大通智胜如来、应供、正遍知、明行足、善逝世间解、无上士、调御丈夫、天人师、佛、世尊，其国名好城，劫名大相。诸比丘，彼佛灭度已来，甚大久远，譬如三千大千世界所有地种，假使有人、磨以为墨、过于东方千国土、乃下一点，大如微尘，又过千国土、复下一点，如是展转尽地种墨，于汝等意云何，是诸国土，若算师，若算师弟子，能得边际、知其数否？’‘不也、世尊。’‘诸比丘，是人所经国土，若点不点，尽抹为尘，一尘一劫，彼佛灭度已来，复过是数无量无边百千万亿阿僧祇劫，我以如来知见力故，观彼久远、犹若今日。’</p>
<p>尔时世尊欲重宣此义，而说偈言：</p>
<div class="jisong">
<p>我念过去世、无量无边劫，有佛两足尊，名大通智胜。</p>
<p>如人以力磨，三千大千土，尽此诸地种，皆悉以为墨，</p>
<p>过于千国土，乃下一尘点，如是展转点，尽此诸尘墨。</p>
<p>如是诸国土，点与不点等、复尽抹为尘，一尘为一劫。</p>
<p>此诸微尘数，其劫复过是，彼佛灭度来，如是无量劫。</p>
<p>如来无碍智，知彼佛灭度，及声闻菩萨，如见今灭度。</p>
<p>诸比丘当知，佛智净微妙，无漏无所碍，通达无量劫。</p>
</div>
<p>佛告诸比丘：‘大通智胜佛、寿五百四十万亿那由他劫。其佛本坐道场，破魔军已，垂得阿耨多罗三藐三菩提，而诸佛法不现在前，如是一小劫乃至十小劫，结跏趺坐，身心不动，而诸佛法犹不在前。’</p>
<p>‘尔时忉利诸天、先为彼佛、于菩提树下、敷师子座，高一由旬，佛于此座、当得阿耨多罗三藐三菩提。适坐此座，时诸梵天王、雨众天华、面百由旬，香风时来，吹去萎华，更雨新者，如是不绝、满十小劫供养于佛，乃至灭度、常雨此华。四王诸天、为供养佛，常击天鼓，其余诸天、作天伎乐，满十小劫，至于灭度、亦复如是。’</p>
<p>‘诸比丘，大通智胜佛过十小劫，诸佛之法、乃现在前，成阿耨多罗三藐三菩提。其佛未出家时，有十六子，其第一者、名曰智积。诸子各有种种珍异玩好之具，闻父得成阿耨多罗三藐三菩提，皆舍所珍，往诣佛所。诸母涕泣而随送之。其祖转轮圣王、与一百大臣、及余百千万亿人民，皆共围绕、随至道场。咸欲亲近大通智胜如来，供养、恭敬，尊重、赞叹。到已、头面礼足，绕佛毕已，一心合掌、瞻仰世尊，以偈颂曰：</p>
<div class="jisong">
<p>大威德世尊，为度众生故，于无量亿劫，尔乃得成佛，</p>
<p>诸愿已具足，善哉吉无上。世尊甚稀有，一坐十小劫，</p>
<p>身体及手足、静然安不动。其心常惔怕，未曾有散乱，</p>
<p>究竟永寂灭，安住无漏法。今者见世尊，安隐成佛道，</p>
<p>我等得善利，称庆大欢喜。众生常苦恼、盲瞑无导师，</p>
<p>不识苦尽道，不知求解脱。长夜增恶趣，减损诸天众，</p>
<p>从冥入于冥，永不闻佛名。今佛得最上、安隐无漏道，</p>
<p>我等及天人，为得最大利，是故咸稽首、归命无上尊。</p>
</div>
<p>尔时十六王子、偈赞佛已，劝请世尊转于Fa轮，咸作是言：‘世尊说法，多所安隐、怜愍、饶益、诸天人民。’重说偈言：</p>
<div class="jisong">
<p>世雄无等伦，百福自庄严，得无上智慧。愿为世间说，</p>
<p>度脱于我等、及诸众生类，为分别显示，令得是智慧。</p>
<p>若我等得佛，众生亦复然。世尊知众生，深心之所念，</p>
<p>亦知所行道，又知智慧力，欲乐及修福，宿命所行业。</p>
<p>世尊悉知已，当转无上轮。</p>
</div>
<p>佛告诸比丘：“大通智胜佛、得阿耨多罗三藐三菩提时，十方各五百万亿诸佛世界、六种震动，其国中间幽冥之处，日月威光所不能照，而皆大明。其中众生，各得相见，咸作是言：“此中云何忽生众生，又其国界、诸天宫殿、乃至梵宫、六种震动，大光普照，遍满世界，胜诸天光。””</p>
<p>尔时东方五百万亿诸国土中、梵天宫殿，光明照曜，倍于常明。诸梵天王、各作是念：‘今者宫殿光明，昔所未有。以何因缘、而现此相？’是时诸梵天王、即各相诣，共议此事。时彼众中、有一大梵天王，名救一切，为诸梵众而说偈言：</p>
<div class="jisong">
<p>我等诸宫殿，光明昔未有，此是何因缘，宜各共求之。</p>
<p>为大德天生，为佛出世间，而此大光明、遍照于十方。</p>
</div>
<p>尔时五百万亿国土诸梵天王，与宫殿俱，各以衣祴，盛诸天华，共诣西方、推寻是相。见大通智胜如来、处于道场菩提树下，坐师子座，诸天、龙王、乾闼婆、紧那罗、摩侯罗伽、人非人、等，恭敬围绕，及见十六王子、请佛转Fa轮。</p>
<p>即时诸梵天王头面礼佛，绕百千匝，即以天华而散佛上。其所散华、如须弥山，并以供养佛菩提树，其菩提树、高十由旬，华供养已，各以宫殿奉上彼佛，而作是言：‘惟见哀愍，饶益我等，所献宫殿，愿垂纳受。’时诸梵天王、即于佛前，一心同声、以偈颂曰：</p>
<div class="jisong">
<p>世尊甚稀有，难可得值遇，具无量功德，能救护一切。</p>
<p>天人之大师，哀愍于世间，十方诸众生，普皆蒙饶益。</p>
<p>我等所从来、五百万亿国，舍深禅定乐，为供养佛故。</p>
<p>我等先世福，宫殿甚严饰，今以奉世尊，唯愿哀纳受。</p>
</div>
<p>尔时诸梵天王、偈赞佛已，各作是言：‘惟愿世尊转于Fa轮，度脱众生，开涅槃道。’时诸梵天王、一心同声、而说偈言：</p>
<div class="jisong">
<p>世雄两足尊，惟愿演说法，以大慈悲力、度苦恼众生。</p>
</div>
<p>尔时大通智胜如来，默然许之。</p>
<p>又诸比丘，东南方五百万亿国土、诸大梵王，各自见宫殿光明照曜，昔所未有。欢喜踊跃，生稀有心，即各相诣，共议此事。时彼众中、有一大梵天王，名曰大悲，为诸梵众而说偈言：</p>
<div class="jisong">
<p>是事何因缘、而现如此相，我等诸宫殿，光明昔未有。</p>
<p>为大德天生，为佛出世间，未曾见此相，当共一心求。</p>
<p>过千万亿土，寻光共推之，多是佛出世，度脱苦众生。</p>
</div>
<p>尔时五百万亿诸梵天王、与宫殿俱，各以衣祴盛诸天华，共诣西北方、推寻是相。见大通智胜如来、处于道场菩提树下，坐师子座，诸天、龙王、乾闼婆、紧那罗、摩侯罗伽、人非人、等，恭敬围绕，及见十六王子、请佛转Fa轮。</p>
<p>时诸梵天王头面礼佛，绕百千匝，即以天华而散佛上。所散之华、如须弥山，并以供养佛菩提树。华供养已，各以宫殿奉上彼佛，而作是言：‘惟见哀愍，饶益我等，所献宫殿，愿垂纳受。’尔时诸梵天王、即于佛前，一心同声、以偈颂曰：</p>
<div class="jisong">
<p>圣主天中王，迦陵频伽声，哀愍众生者，我等今敬礼。</p>
<p>世尊甚稀有，久远乃一现，一百八十劫、空过无有佛，</p>
<p>三恶道充满，诸天众减少，今佛出于世，为众生作眼，</p>
<p>世间所归趋，救护于一切，为众生之父，哀愍饶益者。</p>
<p>我等宿福庆，今得值世尊。</p>
</div>
<p>尔时诸梵天王、偈赞佛已，各作是言：‘惟愿世尊哀愍一切，转于Fa轮，度脱众生。’时诸梵天王、一心同声、而说偈言：</p>
<div class="jisong">
<p>大圣转Fa轮，显示诸法相，度苦恼众生，令得大欢喜。</p>
<p>众生闻此法，得道若生天，诸恶道减少，忍善者增益。</p>
</div>
<p>尔时大通智胜如来默然许之。</p>
<p>又、诸比丘，南方五百万亿国土、诸大梵王，各自见宫殿光明照曜，昔所未有。欢喜踊跃，生稀有心，即各相诣，共议此事：‘以何因缘，我等宫殿有此光曜？’时彼众中、有一大梵天王，名曰妙法，为诸梵众、而说偈言：</p>
<div class="jisong">
<p>我等诸宫殿，光明甚威曜，此非无因缘，是相宜求之。</p>
<p>过于百千劫，未曾见是相，为大德天生，为佛出世间。</p>
</div>
<p>尔时五百万亿诸梵天王、与宫殿俱，各以衣祴盛诸天华，共诣北方、推寻是相。见大通智胜如来、处于道场菩提树下，坐师子座，诸天、龙王、乾闼婆、紧那罗、摩侯罗伽、人非人、等，恭敬围绕，及见十六王子请佛转Fa轮。</p>
<p>时诸梵天王、头面礼佛，绕百千匝，即以天华而散佛上。所散之华、如须弥山，并以供养佛菩提树。华供养已，各以宫殿、奉上彼佛，而作是言：‘惟见哀愍、饶益我等，所献宫殿，愿垂纳受。’尔时诸梵天王，即于佛前、一心同声、以偈颂曰：</p>
<div class="jisong">
<p>世尊甚难见，破诸烦恼者，过百三十劫，今乃得一见。</p>
<p>诸饥渴众生，以法雨充满，昔所未曾睹、无量智慧者，</p>
<p>如优昙钵华，今日乃值遇。我等诸宫殿，蒙光故严饰，</p>
<p>世尊大慈愍，惟愿垂纳受。</p>
</div>
<p>尔时诸梵天王、偈赞佛已，各作是言：‘惟愿世尊转于Fa轮，令一切世间、诸天、魔、梵、沙门、婆罗门，皆获安隐、而得度脱。’时诸梵天王，一心同声、以偈颂曰：</p>
<div class="jisong">
<p>惟愿天人尊、转无上Fa轮，击于大法鼓，而吹大法螺，</p>
<p>普雨大法雨，度无量众生。我等咸归请，当演深远音。</p>
</div>
<p>尔时大通智胜如来默然许之。西南方、乃至下方，亦复如是。</p>
<p>尔时上方五百万亿国土、诸大梵王，皆悉自睹所止宫殿、光明威曜，昔所未有。欢喜踊跃，生稀有心，即各相诣，共议此事：‘以何因缘，我等宫殿，有斯光明？’时彼众中、有一大梵天王，名曰尸弃，为诸梵众而说偈言：</p>
<div class="jisong">
<p>今以何因缘，我等诸宫殿、威德光明曜，严饰未曾有。</p>
<p>如是之妙相，昔所未闻见，为大德天生，为佛出世间。</p>
</div>
<p>尔时五百万亿诸梵天王、与宫殿俱，各以衣祴盛诸天华，共诣下方、推寻是相。见大通智胜如来、处于道场菩提树下，坐师子座，诸天、龙王、乾闼婆、紧那罗、摩侯罗伽、人非人、等，恭敬围绕，及见十六王子请佛转Fa轮。</p>
<p>时诸梵天王头面礼佛，绕百千匝，即以天华而散佛上。所散之华、如须弥山，并以供养佛菩提树。华供养已，各以宫殿、奉上彼佛，而作是言：‘惟见哀愍、饶益我等，所献宫殿，愿垂纳受。’时诸梵天王，即于佛前、一心同声、以偈颂曰：</p>
<div class="jisong">
<p>善哉见诸佛，救世之圣尊，能于三界狱，勉出诸众生。</p>
<p>普智天人尊，哀愍群萌类，能开甘露门，广度于一切。</p>
<p>于昔无量劫，空过无有佛，世尊未出时，十方常暗冥，</p>
<p>三恶道增长，阿修罗亦盛，诸天众转减，死多堕恶道。</p>
<p>不从佛闻法，常行不善事，色力及智慧，斯等皆减少，</p>
<p>罪业因缘故，失乐及乐想，住于邪见法，不识善仪则，</p>
<p>不蒙佛所化，常堕于恶道。佛为世间眼，久远时乃出，</p>
<p>哀愍诸众生，故现于世间。超出成正觉，我等甚欣庆，</p>
<p>及余一切众，喜叹未曾有。我等诸宫殿，蒙光故严饰，</p>
<p>今以奉世尊，惟垂哀纳受。愿以此功德，普及于一切，</p>
<p>我等与众生、皆共成佛道。</p>
</div>
<p>尔时五百万亿诸梵天王、偈赞佛已，各白佛言：‘惟愿世尊转于Fa轮，多所安隐，多所度脱。’时诸梵天王而说偈言：</p>
<div class="jisong">
<p>世尊转Fa轮，击甘露法鼓，度苦恼众生，开示涅槃道。</p>
<p>惟愿受我请，以大微妙音，哀愍而敷演、无量劫集法。</p>
</div>
<p>尔时大通智胜如来、受十方诸梵天王、及十六王子请，即时三转十二行Fa轮，若沙门、婆罗门，若天、魔、梵、及余世间所不能转，谓是苦，是苦集，是苦灭，是苦灭道。及广说十二因缘法，无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼。无明灭、则行灭，行灭、则识灭，识灭、则名色灭，名色灭、则六入灭，六入灭、则触灭，触灭、则受灭，受灭、则爱灭，爱灭、则取灭，取灭、则有灭，有灭、则生灭，生灭、则老死忧悲苦恼灭。</p>
<p>佛于天人大众之中、说是法时，六百万亿那由他人，以不受一切法故，而于诸漏、心得解脱，皆得深妙禅定，三明、六通，具八解脱。第二第三第四说法时，千万亿恒河沙那由他等众生，亦以不受一切法故，而于诸漏、心得解脱。从是已后，诸声闻众、无量无边不可称数。</p>
<p>尔时十六王子、皆以童子出家、而为沙弥，诸根通利，智慧明了，已曾供养百千万亿诸佛，净修梵行，求阿耨多罗三藐三菩提。俱白佛言：‘世尊，是诸无量千万亿大德声闻，皆已成就，世尊，亦当为我等说阿耨多罗三藐三菩提法，我等闻已，皆共修学。世尊，我等志愿如来知见，深心所念，佛自证知。’尔时转轮圣王所将众中、八万亿人，见十六王子出家，亦求出家。王即听许。</p>
<p>尔时彼佛受沙弥请，过二万劫已，乃于四众之中、说是大乘经，名妙法莲华、教菩萨法、佛所护念。说是经已，十六沙弥为阿耨多罗三藐三菩提故，皆共受持，讽诵通利。说是经时，十六菩萨沙弥皆悉信受，声闻众中、亦有信解，其余众生、千万亿种，皆生疑惑。佛说是经，于八千劫、未曾休废，说此经已，即入静室，住于禅定、八万四千劫。是时十六菩萨沙弥、知佛入室、寂然禅定，各升法座，亦于八万四千劫、为四部众、广说分别妙法华经，一一皆度六百万亿那由他恒河沙等众生，示教、利喜，令发阿耨多罗三藐三菩提心。</p>
<p>大通智胜佛过八万四千劫已，从三昧起，往诣法座、安详而坐，普告大众：‘是十六菩萨沙弥、甚为稀有，诸根通利，智慧明了，已曾供养无量千万亿数诸佛。于诸佛所，常修梵行，受持佛智，开示众生、令入其中。汝等皆当数数亲近而供养之。所以者何。若声闻、辟支佛、及诸菩萨，能信是十六菩萨所说经法、受持不毁者，是人皆当得阿耨多罗三藐三菩提、如来之慧。’</p>
<p>佛告诸比丘：‘是十六菩萨、常乐说是妙法莲华经，一一菩萨，所化六百万亿那由他恒河沙等众生，世世所生、与菩萨俱，从其闻法，悉皆信解，以此因缘，得值四百万亿诸佛世尊，于今不尽。’</p>
<p>‘诸比丘，我今语汝，彼佛弟子十六沙弥，今皆得阿耨多罗三藐三菩提，于十方国土、现在说法，有无量百千万亿菩萨、声闻、以为眷属。其二沙弥，东方作佛，一名阿閦，在欢喜国，二名须弥顶。东南方二佛，一名师子音，二名师子相。南方二佛，一名虚空住，二名常灭。西南方二佛，一名帝相，二名梵相。西方二佛，一名阿弥陀，二名度一切世间苦恼。西北方二佛，一名多摩罗跋栴檀香神通，二名须弥相。北方二佛，一名云自在，二名云自在王。东北方佛、名坏一切世间怖畏，第十六、我释迦牟尼佛，于娑婆国土、成阿耨多罗三藐三菩提。’</p>
<p>‘诸比丘，我等为沙弥时，各各教化无量百千万亿恒河沙等众生，从我闻法，为阿耨多罗三藐三菩提。此诸众生，于今有住声闻地者，我常教化阿耨多罗三藐三菩提，是诸人等，应以是法、渐入佛道。所以者何。如来智慧，难信难解。尔时所化无量恒河沙等众生者，汝等诸比丘、及我灭度后、未来世中声闻弟子是也。我灭度后，复有弟子、不闻是经，不知不觉菩萨所行，自于所得功德、生灭度想，当入涅槃。我于余国作佛，更有异名，是人虽生灭度之想、入于涅槃，而于彼土、求佛智慧，得闻是经，惟以佛乘而得灭度，更无余乘，除诸如来方便说法。’</p>
<p>‘诸比丘，若如来自知涅槃时到，众又清净，信解坚固，了达空法，深入禅定，便集诸菩萨及声闻众，为说是经。世间无有二乘而得灭度，惟一佛乘得灭度耳。比丘当知，如来方便、深入众生之性，如其志乐小法，深著五欲，为是等故、说于涅槃，是人若闻，则便信受。’</p>
<p>‘譬如五百由旬险难恶道，旷绝无人、怖畏之处，若有多众，欲过此道、至珍宝处。有一导师，聪慧明达，善知险道通塞之相，将导众人，欲过此难。所将人众、中路懈退，白导师言：“我等疲极、而复怖畏，不能复进，前路犹远，今欲退还。”导师多诸方便、而作是念，此等可愍，云何舍大珍宝而欲退还。作是念已，以方便力，于险道中，过三百由旬、化作一城。告众人言：“汝等勿怖，莫得退还。今此大城，可于中止，随意所作，若入是城，快得安隐。若能前至宝所，亦可得去。”是时疲极之众、心大欢喜，叹未曾有：“我等今者、免斯恶道，快得安隐。”于是众人前入化城，生已度想，生安隐想。尔时导师，知此人众既得止息，无复疲倦。即灭化城，语众人言：“汝等去来，宝处在近。向者大城，我所化作、为止息耳。”’</p>
<p>‘诸比丘，如来亦复如是，今为汝等作大导师，知诸生死烦恼恶道、险难长远，应去应度。若众生但闻一佛乘者，则不欲见佛，不欲亲近，便作是念：“佛道长远，久受勤苦、乃可得成。”佛知是心、怯弱下劣，以方便力，而于中道为止息故，说二涅槃。若众生住于二地，如来尔时即便为说：“汝等所作未办，汝所住地、近于佛慧，当观察筹量所得涅槃、非真实也。但是如来方便之力，于一佛乘、分别说三。”如彼导师、为止息故，化作大城。既知息已，而告之言：“宝处在近，此城非实，我化作耳。”’</p>
<p>尔时世尊欲重宣此义，而说偈言：</p>
<div class="jisong">
<p>大通智胜佛，十劫坐道场，佛法不现前，不得成佛道。</p>
<p>诸天神龙王、阿修罗众等，常雨于天华，以供养彼佛，</p>
<p>诸天击天鼓，并作众伎乐，香风吹萎华，更雨新好者。</p>
<p>过十小劫已，乃得成佛道，诸天及世人，心皆怀踊跃。</p>
<p>彼佛十六子，皆与其眷属、千万亿围绕，俱行至佛所，</p>
<p>头面礼佛足，而请转Fa轮。圣师子法雨，充我及一切，</p>
<p>世尊甚难值，久远时一现，为觉悟群生，震动于一切。</p>
<p>东方诸世界、五百万亿国，梵宫殿光曜，昔所未曾有。</p>
<p>诸梵见此相，寻来至佛所，散花以供养，并奉上宫殿，</p>
<p>请佛转Fa轮，以偈而赞叹。佛知时未至，受请默然坐。</p>
<p>三方及四维、上下亦复尔，散华奉宫殿，请佛转Fa轮，</p>
<p>世尊甚难值，愿以大慈悲、广开甘露门，转无上Fa轮。</p>
<p>无量慧世尊，受彼众人请，为宣种种法，四谛十二缘，</p>
<p>无明至老死、皆从生缘有。如是众过患，汝等应当知。</p>
<p>宣畅是法时，六百万亿垓、得尽诸苦际，皆成阿罗汉。</p>
<p>第二说法时，千万恒沙众，于诸法不受，亦得阿罗汉。</p>
<p>从是后得道，其数无有量，万亿劫算数、不能得其边。</p>
<p>时十六王子、出家作沙弥，皆共请彼佛、演说大乘法。</p>
<p>我等及营从，皆当成佛道，愿得如世尊、慧眼第一净。</p>
<p>佛知童子心，宿世之所行，以无量因缘、种种诸譬喻，</p>
<p>说六波罗蜜、及诸神通事。分别真实法、菩萨所行道，</p>
<p>说是法华经，如恒河沙偈。彼佛说经已，静室入禅定，</p>
<p>一心一处坐、八万四千劫。是诸沙弥等，知佛禅未出，</p>
<p>为无量亿众、说佛无上慧，各各坐法座，说是大乘经，</p>
<p>于佛宴寂后，宣扬助法化。一一沙弥等、所度诸众生，</p>
<p>有六百万亿，恒河沙等众。彼佛灭度后，是诸闻法者，</p>
<p>在在诸佛土、常与师俱生。是十六沙弥，具足行佛道，</p>
<p>今现在十方，各得成正觉。尔时闻法者，各在诸佛所，</p>
<p>其有住声闻，渐教以佛道。我在十六数，曾亦为汝说，</p>
<p>是故以方便、引汝趋佛慧。以是本因缘，今说法华经，</p>
<p>令汝入佛道，慎勿怀惊惧。譬如险恶道，迥绝多毒兽，</p>
<p>又复无水草，人所怖畏处。无数千万众、欲过此险道，</p>
<p>其路甚旷远，经五百由旬。时有一导师，强识有智慧，</p>
<p>明了心决定，在险济众难。众人皆疲倦、而白导师言，</p>
<p>我等今顿乏，于此欲退还。导师作是念，此辈甚可愍，</p>
<p>如何欲退还，而失大珍宝。寻时思方便，当设神通力，</p>
<p>化作大城郭，庄严诸舍宅，周匝有园林、渠流及浴池，</p>
<p>重门高楼阁，男女皆充满。即作是化已，慰众言勿惧，</p>
<p>汝等入此城，各可随所乐。诸人既入城，心皆大欢喜，</p>
<p>皆生安隐想，自谓已得度。导师知息已，集众而告言，</p>
<p>汝等当前进，此是化城耳。我见汝疲极，中路欲退还，</p>
<p>故以方便力、权化作此城，汝今勤精进，当共至宝所。</p>
<p>我亦复如是，为一切导师。见诸求道者、中路而懈废，</p>
<p>不能度生死、烦恼诸险道。故以方便力，为息说涅槃，</p>
<p>言汝等苦灭，所作皆已办。既知到涅槃，皆得阿罗汉，</p>
<p>尔乃集大众，为说真实法。诸佛方便力，分别说三乘，</p>
<p>唯有一佛乘，息处故说二。今为汝说实，汝所得非灭，</p>
<p>为佛一切智，当发大精进。汝证一切智，十力等佛法，</p>
<p>具三十二相，乃是真实灭。诸佛之导师，为息说涅槃，</p>
<p>既知是息已，引入于佛慧。</p>
</div>
</body></html>