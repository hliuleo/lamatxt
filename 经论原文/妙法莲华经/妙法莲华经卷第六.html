<html><body>
<div class="title">
<p>妙法莲华经卷第六</p>
</div>
<div class="author">
<p>后秦龟兹国·三藏法师鸠摩罗什·奉诏译</p>
</div>
<p class="subtitle">随喜功德品第十八</p>
<p>尔时、弥勒菩萨摩诃萨白佛言：‘世尊，若有善男子、善女人，闻是法华经、随喜者，得几所福？’而说偈言：</p>
<p>世尊灭度后，其有闻是经，若能随喜者，为得几所福。</p>
<p>尔时佛告弥勒菩萨摩诃萨：‘阿逸多，如来灭后，若比丘、比丘尼、优婆塞、优婆夷，及余智者、若长若幼，闻是经、随喜已，从法会出，至于余处，若在僧坊，若空闲地，若城邑、巷陌、聚落、田里，如其所闻，为父母、宗亲、善友、知识、随力演说，是诸人等，闻已、随喜，复行转教，余人闻已，亦随喜转教，如是展转、至第五十，阿逸多，其第五十善男子、善女人，随喜功德，我今说之，汝当善听。’</p>
<p>‘若四百万亿阿僧祇世界六趣四生众生，卵生、胎生、湿生、化生，若有形、无形，有想、无想，非有想、非无想，无足、二足、四足、多足、如是等、在众生数者，有人求福，随其所欲娱乐之具、皆给与之，一一众生、与满阎浮提金、银、琉璃、砗磲、玛瑙、珊瑚、琥珀、诸妙珍宝，及象、马、车乘，七宝所成宫殿楼阁等，是大施主、如是布施、满八十年已，而作是念：“我已施众生娱乐之具、随意所欲，然此众生、皆已衰老，年过八十，发白、面皱，将死不久，我当以佛法而训导之。”即集此众生，宣布法化，示教利喜，一时皆得须陀洹道、斯陀含道、阿那含道、阿罗汉道，尽诸有漏，于深禅定、皆得自在，具八解脱。于汝意云何，是大施主所得功德、宁为多否？’</p>
<p>弥勒白佛言：‘世尊，是人功德甚多，无量无边，若是施主、但施众生一切乐具，功德无量，何况令得阿罗汉果。’佛告弥勒：‘我今分明语汝，是人以一切乐具、施于四百万亿阿僧祇世界六趣众生，又令得阿罗汉果，所得功德，不如是第五十人闻法华经一偈、随喜功德，百分、千分、百千万亿分、不及其一，乃至算数譬喻所不能知。阿逸多，如是第五十人展转闻法华经随喜功德，尚无量无边阿僧祇，何况最初于会中、闻而随喜者，其福复胜，无量无边阿僧祇、不可得比。’</p>
<p>‘又、阿逸多，若人为是经故，往诣僧坊，若坐、若立、须臾听受，缘是功德，转身所生，得好上妙象、马、车乘、珍宝辇舆，及乘天宫。若复有人、于讲法处坐，更有人来，劝令坐听，若分座令坐，是人功德，转身得帝释坐处，若梵王坐处，若转轮圣王所坐之处。’</p>
<p>‘阿逸多，若复有人、语余人言：“有经、名法华，可共往听。”即受其教，乃至须臾间闻，是人功德，转身得与陀罗尼菩萨共生一处，利根智慧，百千万世、终不喑哑，口气不臭，舌常无病，口亦无病，齿不垢黑、不黄、不疏，亦不缺落、不差、不曲、唇不下垂，亦不褰缩、不粗涩、不疮胗，亦不缺坏，亦不喎斜，不厚、不大，亦不黧黑，无诸可恶，鼻不匾[匚+虎]，亦不曲戾，面色不黑，亦不狭长，亦不窊曲，无有一切不可喜相，唇舌牙齿、悉皆严好，鼻修、高直，面貌圆满，眉高而长，额广、平、正，人相具足，世世所生，见佛闻法、信受教诲。’</p>
<p>‘阿逸多，汝且观是、劝于一人令往听法，功德如此，何况一心听说、读诵，而于大众、为人分别如说修行？’</p>
<p>尔时世尊欲重宣此义，而说偈言：</p>
<div class="jisong">
<p>若人于法会，得闻是经典、乃至于一偈，随喜为他说，</p>
<p>如是展转教、至于第五十，最后人获福、今当分别之。</p>
<p>如有大施主，供给无量众，具满八十岁、随意之所欲，</p>
<p>见彼衰老相，发白而面皱，齿疏形枯竭，念其死不久，</p>
<p>我今应当教、令得于道果。即为方便说、涅槃真实法，</p>
<p>世皆不牢固，如水沫泡焰，汝等咸应当、疾生厌离心。</p>
<p>诸人闻是法，皆得阿罗汉，具足六神通、三明八解脱。</p>
<p>最后第五十，闻一偈随喜，是人福胜彼、不可为譬喻。</p>
<p>如是展转闻，其福尚无量，何况于法会、初闻随喜者。</p>
<p>若有劝一人、将引听法华，言此经深妙，千万劫难遇，</p>
<p>即受教往听，乃至须臾闻，斯人之福报，今当分别说。</p>
<p>世世无口患，齿不疏黄黑，唇不厚褰缺，无有可恶相，</p>
<p>舌不干黑短，鼻高修且直，额广而平正，面目悉端严，</p>
<p>为人所喜见，口气无臭秽，优钵华之香、当从其口出。</p>
<p>若故诣僧坊，欲听法华经，须臾闻欢喜，今当说其福。</p>
<p>后生天人中，得妙象马车、珍宝之辇舆，及乘天宫殿。</p>
<p>若于讲法处、劝人坐听经，是福因缘得、释梵转轮座。</p>
<p>何况一心听，解说其义趣，如说而修行，其福不可量。</p>
</div>
<p class="subtitle">法师功德品第十九</p>
<p>尔时佛告常精进菩萨摩诃萨：‘若善男子、善女人，受持是法华经，若读、若诵，若解说、若书写，是人当得八百眼功德、千二百耳功德、八百鼻功德、千二百舌功德、八百身功德、千二百意功德，以是功德、庄严六根，皆令清净。是善男子、善女人，父母所生清净肉眼，见于三千大千世界、内外所有山林河海，下至阿鼻地狱，上至有顶，亦见其中一切众生，及业因缘、果报生处，悉见悉知。’</p>
<p>尔时世尊欲重宣此义，而说偈言：</p>
<div class="jisong">
<p>若于大众中，以无所畏心、说是法华经，汝听其功德。</p>
<p>是人得八百、功德殊胜眼，以是庄严故，其目甚清净。</p>
<p>父母所生眼，悉见三千界、内外弥楼山、须弥及铁围，</p>
<p>并诸余山林、大海江河水、下至阿鼻狱，上至有顶处，</p>
<p>其中诸众生，一切皆悉见。虽未得天眼，肉眼力如是。</p>
</div>
<p>‘复次、常精进，若善男子、善女人，受持此经，若读、若诵，若解说、若书写，得千二百耳功德。以是清净耳，闻三千大千世界，下至阿鼻地狱，上至有顶，其中内外种种语言音声，象声、马声、牛声、车声，啼哭声、愁叹声，螺声、鼓声、钟声、铃声，笑声、语声，男声、女声、童子声、童女声，法声、非法声，苦声、乐声，凡夫声、圣人声，喜声、不喜声，天声、龙声、夜叉声、乾闼婆声、阿修罗声、迦楼罗声、紧那罗声、摩侯罗伽声，火声、水声、风声，地狱声、畜生声、饿鬼声，比丘声、比丘尼声，声闻声、辟支佛声，菩萨声、佛声。以要言之，三千大千世界中、一切内外所有诸声，虽未得天耳，以父母所生清净常耳，皆悉闻知，如是分别种种音声、而不坏耳根。’</p>
<p>尔时世尊欲重宣此义，而说偈言：</p>
<div class="jisong">
<p>父母所生耳，清净无浊秽，以此常耳闻，三千世界声。</p>
<p>象马车牛声、钟铃螺鼓声，琴瑟箜篌声、箫笛之音声，</p>
<p>清净好歌声，听之而不著，无数种人声，闻悉能解了。</p>
<p>又闻诸天声，微妙之歌音，及闻男女声，童子童女声。</p>
<p>山川险谷中、迦陵频伽声，命命等诸鸟，悉闻其音声。</p>
<p>地狱众苦痛，种种楚毒声，饿鬼饥渴逼，求索饮食声，</p>
<p>诸阿修罗等，居在大海边，自共言语时、出于大音声。</p>
<p>如是说法者，安住于此间，遥闻是众声，而不坏耳根。</p>
<p>十方世界中、禽兽鸣相呼，其说法之人，于此悉闻之。</p>
<p>其诸梵天上，光音及遍净，乃至有顶天，言语之音声，</p>
<p>法师住于此，悉皆得闻之。一切比丘众、及诸比丘尼，</p>
<p>若读诵经典，若为他人说，法师住于此，悉皆得闻之。</p>
<p>复有诸菩萨，读诵于经法，若为他人说，撰集解其义，</p>
<p>如是诸音声，悉皆得闻之。诸佛大圣尊，教化众生者，</p>
<p>于诸大会中、演说微妙法，持此法华者，悉皆得闻之。</p>
<p>三千大千界、内外诸音声，下至阿鼻狱，上至有顶天，</p>
<p>皆闻其音声，而不坏耳根，其耳聪利故，悉能分别知。</p>
<p>持是法华者，虽未得天耳，但用所生耳，功德已如是。</p>
</div>
<p>‘复次、常精进，若善男子、善女人，受持是经，若读、若诵，若解说，若书写，成就八百鼻功德。以是清净鼻根，闻于三千大千世界、上下内外种种诸香，须曼那华香、阇提华香、末利华香、瞻卜华香、波罗罗华香，赤莲华香、青莲华香、白莲华香，华树香、果树香，栴檀香、沉水香、多摩罗跋香、多伽罗香，及千万种和香，若末、若丸、若涂香，持是经者，于此间住，悉能分别。又复别知众生之香，象香、马香、牛羊等香，男香、女香、童子香、童女香，及草木丛林香，若近、若远、所有诸香，悉皆得闻，分别不错。持是经者，虽住于此，亦闻天上诸天之香，波利质多罗、拘鞞陀罗树香，及曼陀罗华香、摩诃曼陀罗华香、曼殊沙华香、摩诃曼殊沙华香、栴檀、沉水、种种末香，诸杂华香，如是等天香、和合所出之香，无不闻知。又闻诸天身香，释提桓因、在胜殿上，五欲娱乐嬉戏时香，若在妙法堂上、为忉利诸天说法时香，若于诸园游戏时香，及余天等、男女身香，皆悉遥闻。如是展转、乃至梵世、上至有顶、诸天身香，亦皆闻之。并闻诸天所烧之香，及声闻香、辟支佛香、菩萨香、诸佛身香，亦皆遥闻，知其所在。虽闻此香，然于鼻根不坏不错，若欲分别为他人说，忆念不谬。’</p>
<p>尔时世尊欲重宣此义，而说偈言：</p>
<div class="jisong">
<p>是人鼻清净，于此世界中，若香若臭物，种种悉闻知。</p>
<p>须曼那阇提、多摩罗栴檀、沉水及桂香，种种华果香，</p>
<p>及知众生香，男子女人香，说法者远住，闻香知所在。</p>
<p>大势转轮王，小转轮及子，群臣诸宫人，闻香知所在。</p>
<p>身所著珍宝，及地中宝藏，转轮王宝女，闻香知所在。</p>
<p>诸人严身具，衣服及璎珞、种种所涂香，闻香知其身。</p>
<p>诸天若行坐、游戏及神变，持是法华者，闻香悉能知。</p>
<p>诸树华果实，及酥油香气，持经者住此，悉知其所在。</p>
<p>诸山深险处，栴檀树花敷，众生在中者，闻香皆能知。</p>
<p>铁围山大海、地中诸众生，持经者闻香，悉知其所在。</p>
<p>阿修罗男女、及其诸眷属，斗诤游戏时，闻香皆能知。</p>
<p>旷野险隘处，狮子象虎狼、野牛水牛等，闻香知所在。</p>
<p>若有怀妊者，未辩其男女、无根及非人，闻香悉能知。</p>
<p>以闻香力故，知其初怀妊，成就不成就，安乐产福子。</p>
<p>以闻香力故，知男女所念、染欲痴恚心，亦知修善者。</p>
<p>地中众伏藏，金银诸珍宝、铜器之所盛，闻香悉能知。</p>
<p>种种诸璎珞，无能识其价，闻香知贵贱、出处及所在。</p>
<p>天上诸华等，曼陀曼殊沙、波利质多树，闻香悉能知。</p>
<p>天上诸宫殿，上中下差别，众宝花庄严，闻香悉能知。</p>
<p>天园林胜殿、诸观妙法堂，在中而娱乐，闻香悉能知。</p>
<p>诸天若听法，或受五欲时，来往行坐卧，闻香悉能知。</p>
<p>天女所著衣、好华香庄严，周旋游戏时，闻香悉能知。</p>
<p>如是展转上，乃至于梵世，入禅出禅者，闻香悉能知。</p>
<p>光音遍净天，乃至于有顶，初生及退没，闻香悉能知。</p>
<p>诸比丘众等，于法常精进，若坐若经行，及读诵经典，</p>
<p>或在林树下、专精而坐禅，持经者闻香，悉知其所在。</p>
<p>菩萨志坚固，坐禅若读诵，或为人说法，闻香悉能知。</p>
<p>在在方世尊，一切所恭敬，愍众而说法，闻香悉能知。</p>
<p>众生在佛前，闻经皆欢喜，如法而修行，闻香悉能知。</p>
<p>虽未得菩萨，无漏法生鼻，而是持经者，先得此鼻相。</p>
</div>
<p>‘复次、常精进，若善男子、善女人，受持是经，若读、若诵、若解说，若书写，得千二百舌功德。若好、若丑，若美、不美，及诸苦涩物，在其舌根，皆变成上味，如天甘露，无不美者。若以舌根、于大众中有所演说，出深妙声，能入其心，皆令欢喜快乐。又诸天子、天女，释梵诸天，闻是深妙音声，有所演说、言论次第，皆悉来听。及诸龙、龙女，夜叉、夜叉女，乾闼婆、乾闼婆女，阿修罗、阿修罗女，迦楼罗、迦楼罗女，紧那罗、紧那罗女，摩侯罗伽、摩侯罗伽女，为听法故，皆来亲近、恭敬供养。及比丘、比丘尼，优婆塞、优婆夷，国王、王子、群臣、眷属，小转轮王、大转轮王、七宝千子内外眷属，乘其宫殿，俱来听法，以是菩萨善说法故。婆罗门、居士、国内人民、尽其形寿，随侍供养。又诸声闻、辟支佛、菩萨、诸佛，常乐见之。是人所在方面，诸佛皆向其处说法，悉能受持一切佛法，又能出于深妙法音。’</p>
<p>尔时世尊欲重宣此义，而说偈言：</p>
<div class="jisong">
<p>是人舌根净，终不受恶味，其有所食啖，悉皆成甘露。</p>
<p>以深净妙声，于大众说法，以诸因缘喻、引导众生心，</p>
<p>闻者皆欢喜，设诸上供养。诸天龙夜叉、及阿修罗等，</p>
<p>皆以恭敬心，而共来听法，是说法之人，若欲以妙音、</p>
<p>遍满三千界，随意即能至。大小转轮王、及千子眷属，</p>
<p>合掌恭敬心，常来听受法。诸天龙夜叉、罗刹毗舍阇，</p>
<p>亦以欢喜心，常乐来供养。梵天王魔王，自在大自在，</p>
<p>如是诸天众，常来至其所。诸佛及弟子、闻其说法音，</p>
<p>常念而守护，或时为现身。</p>
</div>
<p>‘复次、常精进，若善男子、善女人，受持是经，若读、若诵，若解说，若书写，得八百身功德。得清净身、如净琉璃，众生喜见。其身净故，三千大千世界众生，生时、死时，上下、好丑，生善处、恶处，悉于中现。及铁围山、大铁围山、弥楼山、摩诃弥楼山、等诸山，及其中众生，悉于中现。下至阿鼻地狱、上至有顶，所有及众生，悉于中现。若声闻、辟支佛、菩萨、诸佛、说法，皆于身中现其色像。’</p>
<p>尔时世尊欲重宣此义，而说偈言：</p>
<div class="jisong">
<p>若持法华者，其身甚清净，如彼净琉璃，众生皆喜见，</p>
<p>又如净明镜，悉见诸色像，菩萨于净身，皆见世所有，</p>
<p>唯独自明了，余人所不见。三千世界中、一切诸群萌，</p>
<p>天人阿修罗、地狱鬼畜生，如是诸色像，皆于身中现。</p>
<p>诸天等宫殿，乃至于有顶，铁围及弥楼、摩诃弥楼山、</p>
<p>诸大海水等，皆于身中现。诸佛及声闻、佛子菩萨等，</p>
<p>若独若在众，说法悉皆现。虽未得无漏 法性之妙身，</p>
<p>以清净常体，一切于中现。</p>
</div>
<p>‘复次、常精进，若善男子、善女人，如来灭后、受持是经，若读、若诵，若解说，若书写，得千二百意功德。以是清净意根，乃至闻一偈一句，通达无量无边之义，解是义已，能演说一句一偈、至于一月、四月、乃至一岁，诸所说法，随其义趣，皆与实相不相违背。若说俗间经书、治世语言、资生业等，皆顺正法。三千大千世界、六趣众生，心之所行，心所动作，心所戏论，皆悉知之，虽未得无漏智慧，而其意根、清净如此。是人有所思惟、筹量、言说，皆是佛法，无不真实，亦是先佛、经中所说。’</p>
<p>尔时世尊欲重宣此义，而说偈言：</p>
<div class="jisong">
<p>是人意清净，明利无浊秽，以此妙意根，知上中下法，</p>
<p>乃至闻一偈，通达无量义，次第如法说，月四月至岁。</p>
<p>是世界内外、一切诸众生，若天龙及人，夜叉鬼神等，</p>
<p>其在六趣中、所念若干种，持法华之报，一时皆悉知。</p>
<p>十方无数佛，百福庄严相，为众生说法，悉闻能受持。</p>
<p>思惟无量义，说法亦无量，终始不忘错，以持法华故。</p>
<p>悉知诸法相，随义识次第，达名字语言，如所知演说。</p>
<p>此人有所说，皆是先佛法，以演此法故，于众无所畏。</p>
<p>持法华经者，意根净若斯，虽未得无漏，先有如是相，</p>
<p>是人持此经，安住稀有地，为一切众生、欢喜而爱敬。</p>
<p>能以千万种，善巧之语言，分别而说法，持法华经故。</p>
</div>
<p class="subtitle">常不轻菩萨品第二十</p>
<p>尔时佛告得大势菩萨摩诃萨：‘汝今当知，若比丘、比丘尼、优婆塞、优婆夷、持法华经者，若有恶口、骂詈诽谤，获大罪报，如前所说，其所得功德，如向所说、眼耳鼻舌身意清净。得大势，乃往古昔，过无量无边不可思议阿僧祇劫，有佛、名威音王如来、应供、正遍知、明行足、善逝世间解、无上士、调御丈夫、天人师、佛、世尊。劫名离衰，国名大成。其威音王佛，于彼世中，为天、人、阿修罗、说法，为求声闻者、说应四谛法，度生老病死，究竟涅槃，为求辟支佛者、说应十二因缘法，为诸菩萨、因阿耨多罗三藐三菩提，说应六波罗蜜法，究竟佛慧。得大势，是威音王佛、寿四十万亿那由他恒河沙劫，正法住世劫数、如一阎浮提微尘，像法住世劫数、如四天下微尘，其佛饶益众生已，然后灭度。正法像法灭尽之后，于此国土、复有佛出，亦号威音王如来、应供、正遍知、明行足、善逝世间解、无上士、调御丈夫、天人师、佛、世尊。如是次第有二万亿佛，皆同一号。’</p>
<p>‘最初威音王如来、既已灭度，正法灭后，于像法中，增上慢比丘有大势力。尔时有一菩萨比丘、名常不轻，得大势以何因缘、名常不轻，是比丘、凡有所见，若比丘、比丘尼、优婆塞、优婆夷，皆悉礼拜赞叹、而作是言：“我深敬汝等，不敢轻慢。所以者何。汝等皆行菩萨道，当得作佛。”而是比丘、不专读诵经典，但行礼拜，乃至远见四众，亦复故往礼拜赞叹、而作是言：“我不敢轻于汝等，汝等皆当作佛。”四众之中，有生嗔恚、心不净者，恶口骂詈言：“是无智比丘、从何所来？自言我不轻汝，而与我等授记，当得作佛，我等不用如是虚妄授记。”如此经历多年，常被骂詈，不生嗔恚，常作是言：“汝当作佛。”说是语时，众人或以杖木瓦石而打掷之，避走远住，犹高声唱言：“我不敢轻于汝等，汝等皆当作佛。”以其常作是语故，增上慢比丘、比丘尼、优婆塞、优婆夷，号之为常不轻。’</p>
<p>‘是比丘、临欲终时，于虚空中，具闻威音王佛、先所说法华经二十千万亿偈，悉能受持，即得如上眼根清净、耳鼻舌身意根清净。得是六根清净已，更增寿命二百万亿那由他岁，广为人说是法华经。于时增上慢四众，比丘、比丘尼、优婆塞、优婆夷，轻贱是人、为作不轻名者，见其得大神通力、乐说辩力、大善寂力，闻其所说，皆信伏随从。是菩萨复化千万亿众，令住阿耨多罗三藐三菩提。命终之后，得值二千亿佛，皆号日月灯明，于其法中、说是法华经，以是因缘，复值二千亿佛，同号云自在灯王，于此诸佛法中、受持读诵，为诸四众说此经典故，得是常眼清净、耳鼻舌身意诸根清净，于四众中说法，心无所畏。’</p>
<p>‘得大势，是常不轻菩萨摩诃萨、供养如是若干诸佛，恭敬、尊重、赞叹、种诸善根，于后复值千万亿佛，亦于诸佛法中、说是经典，功德成就，当得作佛。得大势，于意云何，尔时常不轻菩萨、岂异人乎，则我身是。若我于宿世、不受持读诵此经、为他人说者，不能疾得阿耨多罗三藐三菩提，我于先佛所、受持读诵此经、为人说故，疾得阿耨多罗三藐三菩提。得大势，彼时四众、比丘、比丘尼、优婆塞、优婆夷，以嗔恚意、轻贱我故，二百亿劫、常不值佛，不闻法，不见僧，千劫于阿鼻地狱受大苦恼，毕是罪已，复遇常不轻菩萨，教化阿耨多罗三藐三菩提。得大势，于汝意云何，尔时四众常轻是菩萨者、岂异人乎，今此会中、跋陀婆罗等五百菩萨，师子月等五百比丘，尼思佛等、五百优婆塞，皆于阿耨多罗三藐三菩提不退转者是。得大势，当知是法华经，大饶益诸菩萨摩诃萨，能令至于阿耨多罗三藐三菩提，是故诸菩萨摩诃萨、于如来灭后，常应受持、读诵、解说、书写是经。’</p>
<p>尔时世尊欲重宣此义，而说偈言：</p>
<div class="jisong">
<p>过去有佛，号威音王，神智无量，将导一切，</p>
<p>天人龙神、所共供养。是佛灭后，法欲尽时，</p>
<p>有一菩萨、名常不轻。时诸四众、计著于法。</p>
<p>不轻菩萨、往到其所，而语之言，我不轻汝，</p>
<p>汝等行道，皆当作佛。诸人闻已，轻毁骂詈，</p>
<p>不轻菩萨，能忍受之。其罪毕已，临命终时，</p>
<p>得闻此经，六根清净，神通力故，增益寿命，</p>
<p>复为诸人，广说是经。诸著法众，皆蒙菩萨，</p>
<p>教化成就、令住佛道。不轻命终，值无数佛，</p>
<p>说是经故，得无量福，渐具功德，疾成佛道。</p>
<p>彼时不轻，则我身是。时四部众、著法之者，</p>
<p>闻不轻言、汝当作佛，以是因缘，值无数佛。</p>
<p>此会菩萨、五百之众，并及四部，清信士女，</p>
<p>今于我前，听法者是。我于前世，劝是诸人，</p>
<p>听受斯经，第一之法。开示教人，令住涅槃，</p>
<p>世世受持，如是经典。亿亿万劫，至不可议，</p>
<p>时乃得闻，是法华经。亿亿万劫，至不可议，</p>
<p>诸佛世尊、时说是经。是故行者、于佛灭后，</p>
<p>闻如是经，勿生疑惑。应当一心、广说此经，</p>
<p>世世值佛，疾成佛道。</p>
</div>
<p class="subtitle">如来神力品第二十一</p>
<p>尔时千世界微尘等菩萨摩诃萨、从地涌出者，皆于佛前、一心合掌，瞻仰尊颜，而白佛言：‘世尊，我等于佛灭后，世尊分身所在国土、灭度之处，当广说此经，所以者何。我等亦自欲得是真净大法，受持、读诵、解说、书写、而供养之。’</p>
<p>尔时世尊于文殊师利等、无量百千万亿旧住娑婆世界菩萨摩诃萨、及诸比丘、比丘尼、优婆塞、优婆夷、天龙、夜叉、乾闼婆、阿修罗、迦楼罗、紧那罗、摩侯罗伽、人非人、等，一切众前，现大神力，出广长舌上至梵世，一切毛孔、放于无量无数色光，皆悉遍照十方世界。众宝树下、师子座上诸佛，亦复如是，出广长舌、放无量光。释迦牟尼佛、及宝树下诸佛、现神力时、满百千岁，然后还摄舌相。一时謦欬、俱共弹指，是二音声，遍至十方诸佛世界，地皆六种震动。其中众生，天龙、夜叉、乾闼婆、阿修罗、迦楼罗、紧那罗、摩侯罗伽、人非人、等，以佛神力故，皆见此娑婆世界、无量无边百千万亿众宝树下、师子座上诸佛，及见释迦牟尼佛、共多宝如来、在宝塔中、坐师子座，又见无量无边百千万亿菩萨摩诃萨、及诸四众，恭敬围绕释迦牟尼佛，既见是已，皆大欢喜，得未曾有。</p>
<p>即时诸天、于虚空中、高声唱言：‘过此无量无边百千万亿阿僧祇世界，有国、名娑婆，是中有佛、名释迦牟尼，今为诸菩萨摩诃萨说大乘经，名妙法莲华、教菩萨法、佛所护念，汝等当深心随喜，亦当礼拜供养释迦牟尼佛。’彼诸众生、闻虚空中声已，合掌向娑婆世界、作如是言：‘南无释迦牟尼佛。南无释迦牟尼佛。’以种种华、香、璎珞、幡盖、及诸严身之具、珍宝妙物，皆共遥散娑婆世界。所散诸物、从十方来，譬如云集，变成宝帐，遍覆此间诸佛之上。于时十方世界，通达无碍，如一佛土。</p>
<p>尔时佛告上行等菩萨大众：‘诸佛神力，如是无量无边、不可思议，若我以是神力，于无量无边百千万亿阿僧祇劫，为嘱累故、说此经功德，犹不能尽。以要言之，如来一切所有之法，如来一切自在神力，如来一切所秘要之藏，如来一切甚深之事，皆于此经、宣示显说。是故汝等于如来灭后，应一心受持、读诵、解说、书写、如说修行。所在国土，若有受持、读诵、解说、书写、如说修行，若经卷所住之处，若于园中，若于林中，若于树下，若于僧坊，若白衣舍，若在殿堂，若山谷旷野，是中皆应起塔供养。所以者何。当知是处、即是道场，诸佛于此、得阿耨多罗三藐三菩提，诸佛于此、转于法轮，诸佛于此、而般涅槃。’</p>
<p>尔时世尊欲重宣此义，而说偈言：</p>
<div class="jisong">
<p>诸佛救世者，住于大神通，为悦众生故，现无量神力，</p>
<p>舌相至梵天，身放无数光，为求佛道者、现此稀有事。</p>
<p>诸佛謦欬声、及弹指之声，周闻十方国，地皆六种动。</p>
<p>以佛灭度后、能持是经故，诸佛皆欢喜，现无量神力。</p>
<p>嘱累是经故，赞美受持者，于无量劫中、犹故不能尽。</p>
<p>是人之功德，无边无有穷，如十方虚空，不可得边际。</p>
<p>能持是经者，则为已见我，亦见多宝佛、及诸分身者，</p>
<p>又见我今日、教化诸菩萨。能持是经者，令我及分身、</p>
<p>灭度多宝佛，一切皆欢喜。十方现在佛、并过去未来，</p>
<p>亦见亦供养，亦令得欢喜。诸佛坐道场，所得秘要法，</p>
<p>能持是经者，不久亦当得。能持是经者，于诸法之义、</p>
<p>名字及言辞，乐说无穷尽，如风于空中，一切无障碍。</p>
<p>于如来灭后，知佛所说经，因缘及次第，随义如实说，</p>
<p>如日月光明，能除诸幽冥。斯人行世间，能灭众生闇，</p>
<p>教无量菩萨、毕竟住一乘。是故有智者、闻此功德利，</p>
<p>于我灭度后，应受持斯经，是人于佛道，决定无有疑。</p>
</div>
<p class="subtitle">嘱累品第二十二</p>
<p>尔时释迦牟尼佛从法座起，现大神力，以右手摩无量菩萨摩诃萨顶，而作是言：‘我于无量百千万亿阿僧祇劫、修习是难得阿耨多罗三藐三菩提法，今以付嘱汝等，汝等应当一心流布此法，广令增益。’如是三摩诸菩萨摩诃萨顶、而作是言：‘我于无量百千万亿阿僧祇劫、修习是难得阿耨多罗三藐三菩提法，今以付嘱汝等，汝等当受持、读诵、广宣此法，令一切众生、普得闻知。所以者何。如来有大慈悲，无诸悭吝，亦无所畏，能与众生、佛之智慧、如来智慧、自然智慧，如来是一切众生之大施主。汝等亦应随学如来之法，勿生悭吝，于未来世，若有善男子、善女人、信如来智慧者，当为演说此法华经，使得闻知，为令其人得佛慧故。若有众生不信受者，当于如来余深法中、示教利喜，汝等若能如是，则为已报诸佛之恩。’</p>
<p>时诸菩萨摩诃萨、闻佛作是说已，皆大欢喜、遍满其身，益加恭敬，屈躬、低头、合掌向佛，俱发声言：‘如世尊敕，当具奉行，唯、然，世尊，愿不有虑。’诸菩萨摩诃萨众，如是三反、俱发声言：‘如世尊敕，当具奉行，唯、然，世尊，愿不有虑。’尔时释迦牟尼佛令十方来诸分身佛、各还本土，而作是言：‘诸佛各随所安，多宝佛塔、还可如故。’说是语时，十方无量分身诸佛、坐宝树下师子座上者，及多宝佛，并上行等无边阿僧祇菩萨大众，舍利弗等声闻四众，及一切世间、天、人、阿修罗、等，闻佛所说，皆大欢喜。</p>
<p class="subtitle">药王菩萨本事品第二十三</p>
<p>尔时宿王华菩萨白佛言：‘世尊，药王菩萨、云何游于娑婆世界，世尊，是药王菩萨、有若干百千万亿那由他难行苦行，善哉、世尊，愿少解说。’诸天、龙、神、夜叉、乾闼婆、阿修罗、迦楼罗、紧那罗、摩侯罗伽、人非人、等，又他国土、诸来菩萨，及此声闻众，闻皆欢喜。</p>
<p>尔时佛告宿王华菩萨：‘乃往过去无量恒河沙劫，有佛、号日月净明德如来、应供、正遍知、明行足、善逝世间解、无上士、调御丈夫、天人师、佛、世尊。其佛有八十亿大菩萨摩诃萨，七十二恒河沙大声闻众，佛寿四万二千劫，菩萨寿命亦等。彼国无有女人、地狱、饿鬼、畜生、阿修罗、等，及以诸难，地平如掌，琉璃所成，宝树庄严，宝帐覆上，垂宝华幡，宝瓶香炉、周遍国界，七宝为台，一树一台，其树去台、尽一箭道。此诸宝树，皆有菩萨、声闻、而坐其下，诸宝台上，各有百亿诸天、作天伎乐，歌叹于佛，以为供养。’</p>
<p>‘尔时彼佛为一切众生喜见菩萨、及众菩萨、诸声闻众、说法华经。是一切众生喜见菩萨，乐习苦行，于日月净明德佛法中、精进经行，一心求佛、满万二千岁已，得现一切色身三昧。得此三昧已，心大欢喜，即作念言，我得现一切色身三昧，皆是得闻法华经力，我今当供养日月净明德佛、及法华经。即时入是三昧，于虚空中、雨曼陀罗华、摩诃曼陀罗华、细末坚黑栴檀，满虚空中、如云而下，又雨海此岸栴檀之香，此香六铢、价值娑婆世界，以供养佛。’</p>
<p>作是供养已，从三昧起，而自念言：“我虽以神力供养于佛，不如以身供养。”即服诸香，栴檀、薰陆、兜楼婆、毕力迦、沉水、胶香，又饮瞻卜诸华香油，满千二百岁已，香油涂身，于日月净明德佛前，以天宝衣而自缠身，灌诸香油，以神通力愿、而自燃身，光明遍照八十亿恒河沙世界。其中诸佛、同时赞言：“善哉、善哉，善男子，是真精进，是名真法供养如来。若以华、香、璎珞、烧香、末香、涂香、天缯、幡盖、及海此岸栴檀之香、如是等种种诸物供养，所不能及，假使国城、妻子、布施，亦所不及。善男子，是名第一之施，于诸施中、最尊最上，以法供养诸如来故。”作是语已，而各默然。其身火燃、千二百岁，过是已后，其身乃尽。一切众生喜见菩萨、作如是法供养已，命终之后，复生日月净明德佛国中，于净德王家、结跏趺坐，忽然化生。即为其父而说偈言：</p>
<div class="jisong">
<p>大王今当知，我经行彼处，即时得一切，现诸身三昧，</p>
<p>勤行大精进，舍所爱之身，供养于世尊、为求无上慧。</p>
</div>
<p>‘说是偈已，而白父言：“日月净明德佛、今故现在。我先供养佛已，得解一切众生语言陀罗尼，复闻是法华经八百千万亿那由他、甄迦罗、频婆罗、阿閦婆、等，偈。大王，我今当还供养此佛。”白已即坐七宝之台，上升虚空，高七多罗树，往到佛所，头面礼足，合十指爪，以偈赞佛：</p>
<div class="jisong">
<p>容颜甚奇妙，光明照十方，我适曾供养，今复还亲觐。</p>
</div>
<p>尔时一切众生喜见菩萨说是偈已，而白佛言：“世尊，世尊犹故在世。”尔时日月净明德佛、告一切众生喜见菩萨：“善男子，我涅槃时到，灭尽时至，汝可安施床座，我于今夜、当般涅槃。”又敕一切众生喜见菩萨：“善男子，我以佛法、嘱累于汝、及诸菩萨、大弟子，并阿耨多罗三藐三菩提法，亦以三千大千七宝世界、诸宝树、宝台、及给侍诸天、悉付于汝，我灭度后，所有舍利、亦付嘱汝，当令流布，广设供养，应起若干千塔。”如是日月净明德佛、敕一切众生喜见菩萨已，于夜后分、入于涅槃。</p>
<p>尔时一切众生喜见菩萨见佛灭度，悲感、懊恼，恋慕于佛，即以海此岸栴檀为𧂐、供养佛身，而以烧之。火灭已后，收取舍利，作八万四千宝瓶、以起八万四千塔，高三世界，表刹庄严，垂诸幡盖，悬众宝铃。</p>
<p>‘尔时一切众生喜见菩萨复自念言：“我虽作是供养，心犹未足，我今当更供养舍利。”便语诸菩萨大弟子、及天龙、夜叉、等一切大众：“汝等当一心念，我今供养日月净明德佛舍利。”作是语已，即于八万四千塔前，燃百福庄严臂七万二千岁、而以供养，令无数求声闻众、无量阿僧祇人、发阿耨多罗三藐三菩提心，皆使得住现一切色身三昧。’</p>
<p>‘尔时诸菩萨、天、人、阿修罗、等，见其无臂，忧恼悲哀、而作是言：“此一切众生喜见菩萨，是我等师，教化我者，而今烧臂，身不具足。”于时一切众生喜见菩萨、于大众中立此誓言：“我舍两臂，必当得佛金色之身，若实不虚，令我两臂还复如故。”作是誓已，自然还复，由斯菩萨福德智慧淳厚所致。当尔之时，三千大千世界、六种震动，天雨宝华，一切人天、得未曾有。’</p>
<p>佛告宿王华菩萨：‘于汝意云何，一切众生喜见菩萨，岂异人乎，今药王菩萨是也，其所舍身布施，如是无量百千万亿那由他数。宿王华，若有发心欲得阿耨多罗三藐三菩提者，能燃手指、乃至足一指、供养佛塔，胜以国城妻子、及三千大千国土山林河池、诸珍宝物、而供养者，若复有人，以七宝满三千大千世界，供养于佛、及大菩萨、辟支佛、阿罗汉，是人所得功德，不如受持此法华经、乃至一四句偈，其福最多。’</p>
<p>‘宿王华，譬如一切川流江河，诸水之中，海为第一，此法华经、亦复如是，于诸如来所说经中，最为深大。又如土山、黑山、小铁围山、大铁围山、及十宝山，众山之中，须弥山为第一，此法华经、亦复如是，于诸经中、最为其上。又如众星之中，月天子最为第一，此法华经亦复如是，于千万亿种诸经法中、最为照明。又如日天子能除诸闇，此经亦复如是，能破一切不善之闇。又如诸小王中，转轮圣王最为第一，此经亦复如是，于众经中、最为其尊。又如帝释、于三十三天中王，此经亦复如是，诸经中王。又如大梵天王、一切众生之父，此经亦复如是，一切贤圣、学、无学、及发菩萨心者之父。又如一切凡夫人中，须陀洹、斯陀含、阿那含、阿罗汉、辟支佛、为第一，此经亦复如是，一切如来所说、若菩萨所说、若声闻所说、诸经法中，最为第一，有能受持是经典者，亦复如是，于一切众生中、亦为第一。一切声闻辟支佛中，菩萨为第一，此经亦复如是，于一切诸经法中、最为第一。如佛为诸法王，此经亦复如是，诸经中王。’</p>
<p>‘宿王华，此经能救一切众生者，此经能令一切众生离诸苦恼，此经能大饶益一切众生，充满其愿。如清凉池、能满一切诸渴乏者，如寒者得火，如裸者得衣，如商人得主，如子得母，如渡得船，如病得医，如暗得灯，如贫得宝，如民得王，如贾客得海，如炬除暗，此法华经亦复如是，能令众生离一切苦、一切病痛，能解一切生死之缚。若人得闻此法华经，若自书，若使人书，所得功德，以佛智慧、筹量多少，不得其边。若书是经卷，华、香、璎珞、烧香、末香、涂香，幡盖、衣服，种种之灯，酥灯、油灯、诸香油灯、瞻卜油灯、须曼那油灯、波罗罗油灯、婆利师迦油灯、那婆摩利油灯、供养，所得功德，亦复无量。’</p>
<p>‘宿王华，若有人、闻是药王菩萨本事品者，亦得无量无边功德。若有女人、闻是药王菩萨本事品，能受持者，尽是女身，后不复受。若如来灭后、后五百岁中，若有女人、闻是经典，如说修行，于此命终，即往安乐世界，阿弥陀佛、大菩萨众，围绕住处，生莲华中，宝座之上，不复为贪欲所恼，亦复不为嗔恚愚痴所恼，亦复不为憍慢嫉妒诸垢所恼，得菩萨神通、无生法忍。得是忍已，眼根清净，以是清净眼根，见七百万二千亿那由他恒河沙等诸佛如来。是时诸佛遥共赞言：“善哉、善哉，善男子，汝能于释迦牟尼佛法中、受持读诵思惟是经，为他人说，所得福德、无量无边，火不能烧，水不能漂，汝之功德，千佛共说、不能令尽。汝今已能破诸魔贼，坏生死军，诸余怨敌、皆悉摧灭。善男子，百千诸佛，以神通力、共守护汝，于一切世间、天人之中，无如汝者，惟除如来，其诸声闻、辟支佛、乃至菩萨，智慧禅定、无有与汝等者。”宿王华，此菩萨成就如是功德智慧之力。’</p>
<p>‘若有人闻是药王菩萨本事品，能随喜赞善者，是人现世、口中常出青莲华香，身毛孔中常出牛头栴檀之香，所得功德，如上所说。是故宿王华，以此药王菩萨本事品、嘱累于汝，我灭度后、后五百岁中，广宣流布于阎浮提，无令断绝，恶魔、魔民、诸天龙、夜叉、鸠槃荼等，得其便也。’</p>
<p>‘宿王华，汝当以神通之力、守护是经。所以者何。此经则为阎浮提人、病之良药，若人有病，得闻是经，病即消灭，不老不死。宿王华，汝若见有受持是经者，应以青莲花、盛满末香，供散其上，散已、作是念言：“此人不久、必当取草坐于道场，破诸魔军，当吹法螺、击大法鼓，度脱一切众生、老病死海。”是故求佛道者、见有受持是经典人，应当如是生恭敬心。’</p>
<p>说是药王菩萨本事品时，八万四千菩萨、得解一切众生语言陀罗尼。多宝如来、于宝塔中赞宿王华菩萨言：‘善哉、善哉，宿王华，汝成就不可思议功德，乃能问释迦牟尼佛如此之事，利益无量一切众生。’</p>
</body></html>