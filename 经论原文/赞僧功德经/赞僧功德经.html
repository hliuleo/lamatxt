<html>

<body>
    <div class="title">
        <p>赞僧功德经（大正藏第 85 册 No. 2911 ）</p>
    </div>
    <div class="jisong">
        <p>阿含经中略集出，叹大福田诸僧宝，</p>
        <p>大梵天王及帝释，以大梵音赞僧宝。</p>
        <p>如地坚牢诸神等，赞叹一切僧宝众，</p>
        <p>我末法中出家人，常住僧宝常住僧。</p>
        <p>僧宝僧共兴佛法，志求菩提微妙果，</p>
        <p>于浊苦恶世界中，常在如来清净众。</p>
        <p>僧中或有求四果，或以证果在僧中，</p>
        <p>此等八辈诸上人，和合僧中常不断。</p>
        <p>或有头陀常乞食，或有山间乐寂静，</p>
        <p>乃至于微细戒中，不犯如来严命教。</p>
        <p>或有深广学智慧，或有息虑习诸禅，</p>
        <p>并皆集在僧众中，犹如百川归大海。</p>
        <p>殊胜妙宝大德僧，长养众生功德种，</p>
        <p>能与人天胜果者，无过佛法僧宝众。</p>
        <p>善心僧中施掬水，获福多于大海量，</p>
        <p>微尘尚可有算期，僧中施宝无有尽。</p>
        <p>若人当来求远离，越于生死贫穷河，</p>
        <p>应当速疾志诚心，于僧宝中树因果。</p>
        <p>于此最妙良福田，若有种植功德子，</p>
        <p>当来收获无边畔，犹如云中含大雨。</p>
        <p>施者不筹量度者，平等奉施无二心，</p>
        <p>是人方可能堪任，受人天中胜如果。</p>
        <p>无量功德具庄严，大悲世尊弟子众，</p>
        <p>凡人肉眼难分别，犹如灰覆于火上。</p>
        <p>或有外现犯戒相，内秘无量诸功德，</p>
        <p>应当信顺崇重之，贤圣愚凡不可测。</p>
        <p>或有外现具威仪，或示未能舍其欲，</p>
        <p>外相人观谓凡夫，不妨内即是其圣。</p>
        <p>内如四种庵罗果，生熟难分不可别，</p>
        <p>如来弟子亦如是，有戒无戒亦难辨。</p>
        <p>是故殷勤劝诸人，不听毁骂僧宝众，</p>
        <p>若欲不沉沦苦海，常当敬重植良田。</p>
        <p>常欲人中受乐者，亦当供养苾刍僧，</p>
        <p>勿以凡夫下劣心，分别如来弟子众。</p>
        <p>若有清信士女等，能于十念生信心，</p>
        <p>平等供养苾刍僧，是人获得无量报。</p>
        <p>若于僧中起邪见，当来定堕三恶道，</p>
        <p>世尊亲自以梵音，金口弘宣诚不妄。</p>
        <p>宁以利刀割其舌，或以捻杵碎其身，</p>
        <p>不应一念嗔恚心，谤毁如来净僧众。</p>
        <p>宁以吞大热铁丸，宁便口中出猛焰，</p>
        <p>不应戏论以一言，毁骂出家清净众。</p>
        <p>宁以利刀自屠割，残害支节毁肌肤，</p>
        <p>不应戏笑调凡愚，何咒打骂苾刍众？</p>
        <p>宁以自手挑两目，宁于多劫受生盲，</p>
        <p>其于习行离欲人，不应恶眼而瞻视。</p>
        <p>宁毁精舍及制多，宁焚七宝舍利塔，</p>
        <p>勿于僧中出恶言，诽谤如来清净众。</p>
        <p>毁塔之人自堕落，经无量劫受诸苦，</p>
        <p>好说众僧短长者，自堕亦引无量众。</p>
        <p>是故智者善思量，勿于僧中起轻慢，</p>
        <p>善自防护口业非，莫谈此持彼犯戒。</p>
        <p>若一恶言毁沙门，当堕泥犁受极苦，</p>
        <p>从地狱出得人身，即招聋盲喑哑报。</p>
        <p>世间多有愚劣人，谈说僧尼诸过恶，</p>
        <p>因兹堕落恶道中，永劫沉沦没苦海。</p>
        <p>大悲世尊礼大众，尊敬和合大德僧，</p>
        <p>诸佛尚自致殷勤，何况凡夫轻慢众？</p>
        <p>世间多有信心人，崇重世尊弟子者，</p>
        <p>闻说三宝短长时，怨于僧中起邪见。</p>
        <p>因此退败诸善人，毁坏如来清净众，</p>
        <p>不见贤劫千世尊，是故智者应思忖。</p>
        <p>昔有俱迦离苾刍，以一恶言骂僧众，</p>
        <p>犹落钵头磨地狱，舌被犁耕数万段。</p>
        <p>亦有迦叶佛弟子，谤毁无量世间人，</p>
        <p>承斯恶业舍残形，还受耕舌地狱苦。</p>
        <p>沙门怀忿毁诸人，尚招无量口业报，</p>
        <p>何况无戒白衣人，骂僧免堕恶道者？</p>
        <p>是故智人不应骂，乃至草木砖瓦等，</p>
        <p>况毁清净出家人，习行离欲善法者？</p>
        <p>纵使欲火炽烧心，点污尸罗清净戒，</p>
        <p>不久速能自忏除，还入如来圣众位。</p>
        <p>如人暂迷失其道，有目还能寻本路，</p>
        <p>苾刍虽犯世尊禁，虽然暂犯还能灭。</p>
        <p>如人平地蹶脚时，有足还能而速起，</p>
        <p>苾刍虽暂缺尸罗，虽犯不久还能补。</p>
        <p>犹如世间金宝器，虽破其价一种贵，</p>
        <p>木器纵然全不漏，不可比于破宝器。</p>
        <p>破禁苾刍虽无戒，初心出家功德胜，</p>
        <p>百千万亿白衣人，功德纵多不及彼。</p>
        <p>出家弟子能堪任，继嗣如来末代法，</p>
        <p>万德无量在俗人，不能须臾弘圣教。</p>
        <p>最下犯禁破戒僧，供养由获万亿报，</p>
        <p>是故世尊赞胜因，天上人中受尊贵。</p>
        <p>是故殷勤劝诸人，勿毁如来僧宝众，</p>
        <p>今生习恶因缘故，当来业成亦毁佛。</p>
        <p>缘兹身口意业支，永断世间人天种，</p>
        <p>当堕三涂恶道中，亿劫沉沦无休息。</p>
        <p>若于清众起正信，无有毁谤名僧罪，</p>
        <p>常能防护口业过，不谈如来僧宝众。</p>
        <p>若人于僧有骂罪，应须志诚速求忏，</p>
        <p>于僧勿起憍慢心，来生受苦必当悔。</p>
        <p>如僧刹那有功德，其福不容于大地，</p>
        <p>何况经月累岁年，坚持如来严禁戒。</p>
        <p>是人持戒功德报，佛于一劫说不尽，</p>
        <p>况余凡俗知其边，福等虚空无有量。</p>
        <p>当知功德广庄严，释迦如来僧宝众，</p>
        <p>是故不听在家者，毁辱打骂出家僧。</p>
        <p>纵见沙门犯戒时，当宽其意勿嫌毁，</p>
        <p>如入芳丛采妙花，不应摘选枯枝叶。</p>
        <p>广大清净佛法海，多有持戒精修者，</p>
        <p>其中纵有犯威仪，白衣不应生毁谤。</p>
        <p>譬如田中新苗稼，于中亦有稗莠草，</p>
        <p>应可一种敬良田，不应拣选生分别。</p>
        <p>是以世尊制诸人，不听毁谤沙门众，</p>
        <p>唯当尊重生敬心，同此受胜诸天报。</p>
        <p>佛日灭没虽久远，僧宝连晖传法灯，</p>
        <p>犹如龙王降甘雨，大地萠芽普洽润。</p>
        <p>和合僧宝亦如是，雨于如来妙法雨，</p>
        <p>滋润枯渴诸群生，长养善牙功德种。</p>
        <p>于多劫中宿植田，得为如来弟子众，</p>
        <p>处在贤圣法海中，饮妙解脱甘露味。</p>
        <p>传持世尊末代教，流化十方诸国土，</p>
        <p>利益一切诸众生，令佛F轮恒不绝。</p>
        <p>佛法久后灭没时，伽蓝精舍毁成聚，</p>
        <p>龛塔尊像并荒凉，设欲供养难可得。</p>
        <p>壁画僧形不可见，何况得闻于正法？</p>
        <p>人身难得生人中，佛法难逢今已遇。</p>
        <p>如何于妙良福田，不种当来功德种？</p>
        <p>冥路悬远不可达，当办资粮备前所。</p>
        <p>善福田中不种植，当来险路之资粮，</p>
        <p>是故诸人应善思，闻经僧中应惠施。</p>
        <p>依经我略赞僧宝，功德无量遍虚空，</p>
        <p>回施一切诸群生，愿共当来值弥勒。</p>
    </div>
</body>

</html>