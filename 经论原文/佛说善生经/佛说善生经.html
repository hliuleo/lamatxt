<html><body>
<div class="title">
<p>佛说善生经</p>
</div>
<div class="author">
<p>后秦佛陀耶舍、竺佛念 译</p>
</div>
<p>如是我闻。一时佛在罗阅祇，耆阇崛山中，与大比丘众千二百五十人俱。</p>
<p>尔时世尊，时到着衣持钵，入城乞食。</p>
<p>时罗阅祇城内有长者子，名曰善生，清旦出城，诣园游观。初沐浴讫，举身皆湿，向诸方礼。东西南北，上下诸方，皆悉周遍。</p>
<p>尔时世尊，见长者子善生诣园游观，初沐浴讫，举身皆湿，向诸方礼。世尊见已，即诣其所，告善生言：汝以何缘，清旦出城，于园林中，举身皆湿，向诸方礼？</p>
<p>尔时善生白佛言：我父临命终时，遗敕我言：汝欲礼者，当先礼东方、南方、西方、北方、下方、上方。我奉承父教，不敢违背，故澡浴讫，先叉手东面，向东方礼。南西北方，上下诸方，皆悉周遍。</p>
<p>尔时世尊告善生曰：长者子，有此方名耳，非为不有。然我贤圣法中，非礼此六方以为恭敬。</p>
<p>善生白佛言：唯愿世尊，善为我说贤圣法中礼六方法。</p>
<p>佛告长者子：谛听谛听，善思念之，当为汝说。</p>
<p>善生对曰：唯然，愿乐欲闻。</p>
<p>佛告善生：若长者、长者子，知四结业，不于四处而作恶行，又复能知六损财业。是谓善生，若长者、长者子，离四恶行，礼敬六方。今世亦善，后获善报。今世根基，后世根基。于现法中，智者所称，获世一果。身坏命终，生天善处。</p>
<p>善生，当知四结行者，一者杀生，二者盗窃，三者淫泆，四者妄语，是四结行。</p>
<p>云何为四处？一者欲，二者恚，三者怖，四者痴。若长者、长者子，于此四处而作恶者，则有损耗。</p>
<p>佛说是已，复作颂曰：</p>
<div class="jisong">
<p>欲瞋及怖痴，有此四法者，</p>
<p>名誉日损减，如月向于晦。</p>
</div>
<p>佛告善生：若长者、长者子，于此四处不为恶者，则有增益。</p>
<p>尔时世尊重作颂曰：</p>
<div class="jisong">
<p>于欲恚怖痴，不为恶行者，</p>
<p>名誉日增广，如月向上满。</p>
</div>
<p>佛告善生：六损财业者，一者耽湎于酒，二者博戏，三者放荡，四者迷于伎乐，五者恶友相得，六者懈惰，是为六损财业。</p>
<p>善生，若长者、长者子，解知四结行，不于四处而为恶行，复知六损财业。是谓善生，于四处得离，供养六方。今善，后善。今世根基，后世根基。于现法中，智者所誉，获世一果。身坏命终，生天善处。</p>
<p>善生，当知饮酒有六失：一者失财，二者生病，三者斗诤，四者恶名流布，五者恚怒暴生，六者智慧日损。善生，若彼长者、长者子，饮酒不已，其家产业，日日损减。</p>
<p>善生，博戏有六失。云何为六？一者财产日耗，二者虽胜生怨，三者智者所责，四者人不敬信，五者为人疏外，六者生盗窃心。善生，是为博戏六失。若长者、长者子，博戏不已，其家产业，日日损减。</p>
<p>放荡有六失：一者不自护身，二者不护财货，三者不护子孙，四者常自惊惧，五者诸苦恶法常自缠身，六者喜生虚妄，是为放荡六失。若长者、长者子，放荡不已，其家财产，日日损减。</p>
<p>善生，迷于伎乐复有六失：一者求歌，二者求舞，三者求琴瑟，四者波内卑，五者多罗槃，六者首呵那，是为伎乐六失。若长者、长者子，伎乐不已，其家财产，日日损减。</p>
<p>恶友相得复有六失：一者方便生欺，二者好喜屏处，三者诱他家人，四者图谋他物，五者财利自向，六者好发他过，是为恶友六失。若长者、长者子，习恶友不已，其家财产，日日损减。</p>
<p>懈惰有六失：一者富乐不肯作务，二者贫穷不肯勤修，三者寒时不肯勤修，四者热时不肯勤修，五者时早不肯勤修，六者时晚不肯勤修，是为懈惰六失。若长者、长者子，懈惰不已，其家财业，日日损减。</p>
<p>佛说是已，复作颂曰：</p>
<div class="jisong">
<p>迷惑于酒者，还有酒伴党，</p>
<p>财产正集聚，随已复散尽。</p>
<p>饮酒无节度，常喜歌舞戏，</p>
<p>昼则游他家，因此自陷坠。</p>
<p>随恶友不改，诽谤出家人，</p>
<p>邪见世所嗤，行秽人所黜。</p>
<p>好博著外色，但论胜负事，</p>
<p>亲恶无反复，行秽人所黜。</p>
<p>为酒所荒迷，贫穷不自量，</p>
<p>轻财好奢用，破家致祸患。</p>
<p>掷博群饮酒，共伺他淫女，</p>
<p>玩习卑鄙行，如月向于晦。</p>
<p>行恶能受恶，与恶友同事，</p>
<p>今世及后世，终始无所获。</p>
<p>昼则好睡眠，夜觉多悕望，</p>
<p>独昏无善友，不能修家务。</p>
<p>朝夕不肯作，寒暑复懈惰，</p>
<p>所为事不究，亦复毁成功。</p>
<p>若不计寒暑，朝夕勤修务，</p>
<p>事业无不成，至终无忧患。</p>
</div>
<p>佛告善生：有四怨如亲，汝当觉知。何谓为四？一者畏伏，二者美言，三者敬顺，四者恶友。</p>
<p>佛告善生：畏伏有四事。云何为四？一者先与后夺，二者与少望多，三者畏故强亲，四者为利故亲，是为畏伏四事。</p>
<p>佛告善生：美言亲复有四事。云何为四？一者善恶斯顺，二者有难舍离，三者外有善来密遮止之，四者见有危事便排挤之，是为美言亲四事。</p>
<p>敬顺亲复有四事。云何为四？一者先诳，二者后诳，三者现诳，四者见有小过便加杖之，是为敬顺亲四事。</p>
<p>恶友亲复有四事。云何为四？一者饮酒时为友，二者博戏时为友，三者淫泆时为友，四者歌舞时为友，是为恶友亲四事。</p>
<p>世尊说此已，复作颂曰：</p>
<div class="jisong">
<p>畏伏而强亲，美言亲亦尔，</p>
<p>敬顺虚诳亲，恶友为恶亲。</p>
<p>此亲不可恃，智者当觉知，</p>
<p>宜速远离之，如避于险道。</p>
</div>
<p>佛告善生：有四亲可亲，多所饶益，为人救护。云何为四？一者止非，二者慈愍，三者利人，四者同事，是为四亲可亲，多所饶益，为人救护，当亲近之。</p>
<p>善生，止非有四事，多所饶益，为人救护。云何为四？一者见人为恶则能遮止，二者示人正直，三者慈心愍念，四者示人天路。是为四止非，多所饶益，为人救护。</p>
<p>复次，慈愍有四事：一者见利代喜，二者见恶代忧，三者称誉人德，四者见人说恶便能抑制。是为四慈愍，多所饶益，为人救护。</p>
<p>利益有四。云何为四？一者护彼不令放逸，二者护彼放逸失财，三者护彼使不恐怖，四者屏相教诫。是为四利人，多所饶益，为人救护。</p>
<p>同事有四。云何为四？一者为彼不惜身命，二者为彼不惜财宝，三者为彼济其恐怖，四者为彼屏相教诫。是为四同事，多所饶益，为人救护。</p>
<p>世尊说是已，复作颂曰：</p>
<div class="jisong">
<p>制非防恶亲，慈愍存他亲，</p>
<p>利人益彼亲，同事齐己亲。</p>
<p>此亲乃可亲，智者所附近，</p>
<p>亲中无等亲，如慈母亲子。</p>
<p>若欲亲可亲，当亲坚固亲，</p>
<p>亲者戒具足，如火光照人。</p>
</div>
<p>佛告善生：当知六方。云何为六方？父母为东方，师长为南方，妻妇为西方，亲党为北方，僮仆为下方，沙门、婆罗门诸高行者为上方。</p>
<p>善生，夫为人子，当以五事敬顺父母。云何为五？一者供奉能使无乏；二者凡有所为，先白父母；三者父母所为，恭顺不逆；四者父母正令，不敢违背；五者不断父母所为正业。善生，夫为人子，当以此五事敬顺父母。父母复以五事敬视其子。云何为五？一者制子不听为恶，二者指授示其善处，三者慈爱入骨彻髓，四者为子求善婚娶，五者随时供给所须。善生，子于父母敬顺恭奉，则彼方安隐，无有忧畏。</p>
<p>善生，弟子敬奉师长，复有五事。云何为五？一者给侍所须；二者礼敬供养；三者尊重戴仰；四者师有教敕，敬顺无违；五者从师闻法，善持不忘。善生，夫为弟子，当以此五法敬事师长。师长复以五事敬视弟子。云何为五？一者顺法调御；二者诲其未闻；三者随其所闻，令善义解；四者示其善友；五者尽己所知，诲授不吝。善生，弟子于师长敬顺恭奉，则彼方安隐，无有忧畏。</p>
<p>善生，夫之敬妻，亦有五事。云何为五？一者相待以礼，二者威严不阙，三者衣食随时，四者庄严以时，五者委付家内。善生，夫以此五事敬待于妻。妻复以五事恭敬于夫。云何为五？一者先起，二者后坐，三者和言，四者敬顺，五者先意承旨。善生，是为夫之于妻敬待，如是则彼方安隐，无有忧畏。</p>
<p>善生，夫为人者，当以五事亲敬亲族。云何为五？一者给施，二者善言，三者利益，四者同利，五者不欺。善生，是为五事亲敬亲族。亲族亦以五事亲敬于人。云何为五？一者护放逸，二者护放逸失财，三者护恐怖，四者屏相教诫，五者常相称叹。善生，如是敬亲亲族，则彼方安隐，无有忧畏。</p>
<p>善生，主于僮使，以五事教授。云何为五？一者随能使役，二者饮食随时，三者赐劳随时，四者病与医药，五者纵其休暇。善生，是为五事教授僮使。僮使复以五事奉事其主。云何为五？一者早起，二者为事周密，三者不与不取，四者作务以次，五者称扬主名。是为主待僮使，则彼方安隐，无有忧畏。</p>
<p>善生，檀越当以五事供奉沙门、婆罗门。云何为五？一者身行慈，二者口行慈，三者意行慈，四者以时施，五者门不制止。善生，若檀越以此五事供奉沙门、婆罗门，沙门、婆罗门当复以六事而教授之。云何为六？一者防护不令为恶，二者指授善处，三者教怀善心，四者使未闻者闻，五者已闻能使善解，六者开示天路。善生，如是檀越恭奉沙门、婆罗门，则彼方安隐，无有忧畏。</p>
<p>世尊说已，重说偈曰：</p>
<div class="jisong">
<p>父母为东方，师长为南方，</p>
<p>妻妇为西方，亲族为北方，</p>
<p>僮使为下方，沙门为上方。</p>
<p>诸有长者子，礼敬于诸方，</p>
<p>敬顺不失时，死皆得生天。</p>
<p>惠施及软言，利人多所益，</p>
<p>同利等彼己，所有与人共。</p>
<p>此四多负荷，任重如车轮，</p>
<p>世间无此四，则无有孝养。</p>
<p>此法在世间，智者所选择，</p>
<p>行则获大果，名称远流布。</p>
<p>严饰于床座，供设上饮食，</p>
<p>供给所当得，名称远流布。</p>
<p>亲旧不相遗，示以利益事，</p>
<p>上下常和同，于此得善誉。</p>
<p>先当习技艺，然后获财业，</p>
<p>财业既已具，宜当自守护。</p>
<p>出财未至奢，当选择前人，</p>
<p>欺诳觝突者，宁乞未举与。</p>
<p>积财从小起，如蜂集众花，</p>
<p>财宝日滋息，至终无损耗。</p>
<p>一食知止足；二修业勿怠；</p>
<p>三当先储积，以拟于空乏；</p>
<p>四耕田商贾，择地而置牧；</p>
<p>五当起塔庙；六立僧房舍。</p>
<p>在家勤六业，善修勿失时。</p>
<p>如是修业者，则家无损减，</p>
<p>财宝日滋长，如海吞众流。</p>
</div>
<p>尔时善生白世尊言：甚善，世尊。实过本望，逾我父教。能使覆者得仰，闭者得开，迷者得悟。冥室燃灯，有目得视。如来所说，亦复如是。以无数方便，开悟愚冥，现清白法。所以者何？佛为如来、至真、等正觉，故能开示，为世明导。今我归依佛，归依法，归依僧。唯愿世尊，听我于正法中，为优婆塞。自今日始，尽形寿不杀、不盗、不淫、不欺、不饮酒。</p>
<p>尔时善生，闻佛所说，欢喜奉行。</p>
<p>（注：本经录自《长阿含经》卷第十一。本经中：“四者波内卑，五者多罗槃，六者首呵那，是为伎乐六失。”《中阿含经·善生经》作：“四者喜见弄铃，五者喜拍两手，六者喜大聚会。”）</p>
</body></html>