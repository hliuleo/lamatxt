<html>

<body>
    <div class="title">
        <p>佛说盂兰盆经</p>
    </div>
    <div class="author">
        <p>西晋三藏法师竺法护 译</p>
    </div>
    <p>闻如是：一时，佛在舍卫国祇树给孤独园。大目犍连始得六通，欲度父母，报乳哺之恩，即以道眼观视世间。见其亡母，生饿鬼中，不见饮食，皮骨连立。目连悲哀，即以钵盛饭，往饷其母。母得钵饭，便以左手障钵，右手抟饭。食未入口，化成火炭，遂不得食。目连大叫，悲号涕泣，驰还白佛，具陈如此。</p>
    <p>佛言：“汝母罪根深结，非汝一人力所奈何。汝虽孝顺，声动天地，天神地祇、邪魔外道、道士、四天王神，亦不能奈何，当须十方众僧威神之力乃得解脱。吾今当说救济之法，令一切难，皆离忧苦。”</p>
    <p>佛告目连：“十方众僧，七月十五日，僧自恣时，当为七世父母及现在父母厄难中者，具饭百味五果，汲灌盆器，香油锭烛，床敷卧具，尽世甘美，以着盆中，供养十方大德众僧。当此之日，一切圣众，或在山间禅定，或得四道果，或在树下经行，或六通自在教化声闻缘觉，或十地菩萨大人，权现比丘，在大众中，皆同一心，受钵和罗饭，具清净戒，圣众之道，其德汪洋。其有供养此等自恣僧者，现世父母、六亲眷属，得 出三涂之苦应时解脱，衣食自然；若七世父母生天，自在化生，入天华光。”</p>
    <p>时，佛敕十方众僧，皆先为施主家咒愿，愿七世父母，行禅定意，然后受食。初受食时，先安在佛前，塔寺中佛前，众僧咒愿竟，便自受食。</p>
    <p>时，目连比丘及大菩萨众，皆大欢喜。目连悲啼泣声释然除灭。</p>
    <p>时，目连母即于是日，得脱一劫饿鬼之苦。</p>
    <p>目连复白佛言：“弟子所生母，得蒙三宝功德之力，众僧威神力故。若未来世，一切佛弟子，亦应奉盂兰盆，救度现在父母，乃至七世父母，可为尔否？”</p>
    <p>佛言：“大善，快问！我正欲说，汝今复问。善男子！若比丘比丘尼、国王太子、大臣宰相、三公百 官、万民庶人，行慈孝者，皆应先为所生现在父母，过去七世父母，于七月十五日，佛欢喜日，僧自恣日，以百味饭食，安盂兰盆中，施十方自恣僧，愿使现在父母，寿命百年无病，无一切苦恼之患，乃至七世父母离饿鬼苦，生人天中，福乐无极。是佛弟子修孝顺者，应念念中，常忆父母，乃至七世父母，年年七月十五日， 常以孝慈，忆所生父母，为作盂兰盆，施佛及僧，以报父母长养慈爱之恩。若一切佛弟子，应常奉持是法。”</p>
    <p>时，目连比丘、四辈弟子，欢喜奉行。</p>
</body>

</html>