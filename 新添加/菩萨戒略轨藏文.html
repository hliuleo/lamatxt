<html><body>
<p>བྱང་སྡོམ་འབོགས་ཆོག་བསྡུས་པ་བཞུགས་སོ།།</p>
<p>བྱང་ཆུབ་སེམས་མཆོག་རིན་པོ་ཆེ།།</p>
<p>མ་སྐྱེས་པ་རྣམས་སྐྱེས་གྱུར་ཅིག།</p>
<p></p>
<p>སྐྱེས་པ་ཉམས་པ་མེད་པ་ཡང༌།།</p>
<p></p>
<p>གོང་ནས་གོང་དུ་འཕེལ་བར་ཤོག།</p>
<p></p>
<p>དེ་ལ་འདིར་བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་འདི་ཉིད་ཀྱི་ཞལ་ནས།</p>
<p>ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་ངས་ཁྱོད་ལ་བཤད་པར་བྱའོ།། ཞེས་གསུངས་པ་བཞིན་དུ།</p>
<p>ཁྱོད་ཅག་གིས་ཀྱང་ཆོས་ཉན་པའི་ཀུན་ཏུ་སྤྱོད་པ་རྣམས་ལེགས་པར་བཅོས་ཏེ་གསོན་པར་བྱ། དེ་ལ་གང་གསན་པར་བྱ་བའི་ཆོས་ནི།</p>
<p>ད་ལྟའི་རང་རེ་དཔོན་སློབ་ཚང་མ་ལ་བསམ་བློ་བཏང་ན། རྙེད་པར་དཀའ་བའི་དལ་འབྱོར་གྱི་མི་ལུས་རིན་པོ་ཆེ་རྙེད།</p>
<p>འཕྲད་པར་དཀའ་བའི་དགེ་བའི་བཤེས་གཉེན་དང་འཕྲད།</p>
<p>དེ་ལས་ཀྱང་མཇལ་བར་དཀའ་བའི་དམ་པའི་ཆོས་དང་ཆོས་ཀྱི་སྙིང་པོ་རྡོ་རྗེ་ཐེག་པ་དང་མཇལ་བའི་གནས་སྐབས་འདིར།</p>
<p>ཡང་དག་པའི་གདམས་པ་ཉམས་སུ་བླངས་ནས་དལ་འབྱོར་དོན་ཡོད་པར་མ་བྱས་ན།ཕྱི་མ་ལས་ཀྱི་དབང་དུ་སོང་སྟེ་ངན་སོང་གནས་གསུམ་ལ་སོགས་པ་རྣམས་སུ་སྐྱེ་བར་གྱུར་ན།</p>
<p>དེ་དུས་སངས་རྒྱས་དང་བྱང་ཆུབ་སེམས་དཔལ་གཞན་གང་གིས་ཀྱང་སྐྱོབ་པར་མི་ནུས་པ་མ་ཟད་རང་གི་ལས་ཀྱི་དབང་གིས་བདེ་འགྲོའི་སྒྲ་ཙམ་ཡང་ཐོས་པར་མི་འགྱུར་རོ།།</p>
<p>དེས་ན་ཐམས་ཅད་ཀྱིས་ཐོག་མར་བློ་ལྡོག་རྣམ་པ་བཞིའི་སྒོ་ནས་རང་རྒྱུད་སྦྱོང་བར་བྱ་དགོས་པ་ཡིན་ཏེ། རྒྱལ་སྲས་ཆེན་པོ་ཞི་བ་ལྷས།</p>
<p>དལ་འབྱོར་འདི་ནི་རྙེད་པར་ཤིན་ཏུ་དཀའ།།སྐྱེས་བུའི་དོན་སྒྲུབ་ཐུབ་པར་གྱུར་པ་ལ།།གལ་ཏེ་འདི་ལ་ཕན་པ་མ་བསྒྲུབས་ན།།ཕྱིས་འདི་ཡང་དག་འབྱོར་བ་ག་ལ་འགྱུར།།ཞེས་གསུངས་པ་ལྟ་བུ་ཡིན།</p>
<p>དེ་ལྟ་བུའི་ཆོས་སྒྲུབ་ཚུལ་དེ་ལ་ཡང་སྟོན་པ་ཐུགས་རྗེ་ཅན་གྱིས་གདུལ་བྱའི་ཁམས་དབང་མོས་པ་བསམ་པའི་བྱེ་བྲག་དང་མཐུན་པའི་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གསུངས་མོད་ཀྱང་།</p>
<p>དེ་ཕལ་ཆེར་བློ་གྲོས་དམན་པ་དང་བློ་གྲོས་འབྲིང་པོ་འགལ་ཞིག་ལ་དགོངས་ནས་གསུངས་པ་ཡིན།</p>
<p>བློ་གྲོས་མཆོག་དང་ལྡན་པའི་གང་ཟག་རྣམས་ལ་གསུང་བྱ་ནི་རྒྱུ་བདེ་བ་བྱང་ཆུབ་སེམས་དཔའི་ཐེག་པ་ལ་བརྟེན་ནས་འབྲས་བུ་བདེ་བ་སངས་རྒྱས་ཀྱི་སར་གཤེགས་པའི་རིན་ཆེན་བྱང་ཆུབ་ཀྱི་སེམས་ཀྱི་བསམ་སྤྱོད་ཁོ་ན་ཡིན།</p>
<p>དེའི་ཕྱིར། བྱང་ཆུབ་ཀྱི་སེམས་འདི་མ་ཡིན་པའི་དགེ་བ་གང་གིས་ཀྱང་ཕན་པར་དཀའ་སྟེ། དེང་སང་སྙིགས་མ་ལྔ་བདོ་བའི་གནས་སྐབས་ན།</p>
<p>མི་དགེ་བ་དང་ཉོན་མོངས་དུག་ལྔའི་ཚོགས་ནི་མུན་པ་མུན་ནག་ལྟ་བུ་རབ་ཏུ་འཁྲུག། དགེ་བའི་སྣང་བ་ནི་ཉི་མ་དང་ཟླ་བའི་འོད་ལྟ་ཅི།</p>
<p>རྒྱུ་སྐར་གྱི་སྣང་བ་ཙམ་ཡང་མེད་པའི་དུས་སུ་བསོད་ནམས་དང་ལྡན་པ་ཁ་ཤས་ལ་སྐབས་རེར་མཚན་མོའི་གློག་འོད་འགྱུ་བ་ལྟ་བུའི་དགེ་བའི་སྣང་བ་ཅུང་ཟད་མ་གཏོགས་སྐྱེ་བར་འགྱུར་བ་མ་ཡིན།</p>
<p>དེས་ན་དེ་ལྟ་བུའི་མི་མཐུན་པའི་ཕྱོགས་ངན་པ་འཇོམས་པར་བྱེད་པ་དང་དགེ་བའི་ཕྱོགས་ཁྱད་པར་ཅན་སྐྱེ་བར་བྱེད་པ་ལ་རིན་ཆེན་བྱང་ཆུབ་ཀྱི་སེམས་འདི་ཉིད་ཁོ་ན་ཉམས་སུ་ལེན་དགོས་པ་ཡིན་ཏེ།</p>
<p>བྱང་ཆུབ་སྤྱོད་འཇུག་ཆེན་པོ་ལས།ཇི་ལྟར་མཚན་མོ་མུན་ནག་སྤྲིན་རིམ་ནས།།གློག་འགྱུ་སྐད་ཅིག་རབ་སྣང་སྟོན་པར་ལྟར།།དེ་བཞིན་སངས་རྒྱས་མཐུ་ཡིས་བརྒྱ་ལམ་ན།འཇིག་རྟེན་བསོད་ནམས་བློ་གྲོས་ཐང་འགའ་འབྱུང་།།ཞེས་གསུངས་པ་ལྟ་བུ་ཡིན།</p>
<p>དེ་ལྟ་བུའི་རིན་ཆེན་བྱང་ཆུབ་ཀྱི་སེམས་འདི་ནི་སྲིད་ཞིའི་ལེགས་ཚོགས་ཐམས་ཅད་ཀྱི་འབྱུང་གནས།</p>
<p>ཕན་བདེ་མ་ལུས་པའི་རྒྱུ་གཅིག་པུར་གྱུར་པ། ཁམས་གསུམ་སེམས་ཅན་ཐམས་ཅད་ཀྱི་སྡུག་བསྔལ་མ་ལུས་པ་ཡོངས་སུ་ཞི་བར་བྱེད་པ།</p>
<p>བདེ་དགེ་ལེགས་ཚོགས་མ་ལུས་པ་བདེ་བླག་ཏུ་འགྲུབ་པར་བྱེད་པ་ལ་འདི་ལས་ལྷག་པ་ཞིག་སྟོན་པ་ཐུགས་རྗེ་ཅན་སྲས་དང་བཅས་པ་ཐམས་ཅད་ཀྱིས་བསྐལ་པ་དུ་མའི་བར་དུ་རབ་ཏུ་བརྟགས་ཤིང་དཔྱད་པར་བྱས་ན་ཡང་མ་རྙེད་པར་གསུངས་ཏེ།</p>
<p>ཇི་སྐད་དུ།</p>
<p>བསྐལ་པ་དུ་མར་རབ་དགོངས་མཛད་པ་ཡི།།ཐུབ་དབང་རྣམས་ཀྱིས་འདི་ཉིད་ཕན་པར་གཟིགས།།འདིས་ནི་ཚད་མེད་སྐྱེ་བོའི་ཚོགས་རྣམས་ཀྱི།།བདེ་མཆོག་བདེ་བླག་ཉིད་དུ་ཐོབ་པར་བྱེེད།།སྲིད་པའི་སྡུག་བསྔལ་བརྒྱ་ཕྲག་གཞོམ་འདོད་ཅིང་།།སེམས་ཅན་མི་བདེ་བསལ་བར་འདོད་པ་དང་།།བདེ་མང་བརྒྱ་ཕྲག་སྤྱད་པར་འདོད་པས་ཀྱང་།།བྱང་ཆུབ་སེམས་ཉིད་རྟག་ཏུ་བཏང་མི་བྱ།།</p>
<p>ཞེས་གསུངས་པ་ལྟ་བུ་ཡིན། བྱང་ཆུབ་ཀྱི་སེམས་འདི་རང་རྒྱུད་ལ་ལན་གཅིག་ཙམ་སྐྱེས་ན་ཡང་མྱུར་དུ་བྱང་ཆུབ་སེམས་དཔའ་རུ་གྱུར་པ་ཡིན།</p>
<p>དུས་དེ་ནས་བཟུང་། མིང་གནས་གྱུར་ནས་རྒྱལ་སྲས་བྱང་ཆུབ་སེམས་དཔའ་ཞེས་བྱ་བ་དང་། དོན་གནས་གྱུར་ནས་འཇིག་རྟེན་ན་དབང་པོ་དང་།</p>
<p>བརྒྱ་བྱིན། ཚངས་པ།</p>
<p>འཁོར་ལོ་བསྒྱུར་བ་ལ་སོགས་པ་ཆེ་དགུ་ཡོད་དོ་ཅོག་ཐམས་ཅད་ཀྱིས་རལ་པའི་ལྗང་བུ་ས་ལ་གཏུགས་ནས་ཞབས་ཀྱི་པདྨོ་སྤྱི་བོར་མཆོད་པར་གྱུར་པའི་བསྐལ་པ་བཟང་པོ་ཐོབ་པར་འགྱུར་བ་ཡིན་ཏེ།</p>
<p>ཇི་སྐད་དུ།</p>
<p>བྱང་ཆུབ་སེམས་སྐྱེས་གྱུར་ན་སྐད་ཅིག་གིས།།འཁོར་བའི་བཙོན་རར་བསྡམས་པའི་ཉམ་ཐག་རྣམས།།བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་།།</p>
<p>འཇིག་རྟེན་ལྷ་མིར་བཅས་པའི་ཕྱག་བྱར་འགྱུར།།ཞེས་གསུངས་པ་ལྟ་བུ་ཡིན།</p>
<p>དེས་ན་བྱང་ཆུབ་ཀྱི་སེམས་ཀྱིས་རྩིས་མ་ཟིན་པའི་ལུས་དང་ངག་གི་དགེ་རྩ་གཞན་གང་བྱས་པ་ཐམས་ཅད་མ་བསྔོས་པ་དང་། ལོག་པར་བསྔོས་པ་དང་།</p>
<p>གཞན་ལ་བསྒྲགས་པ་དང་། འགྱོད་པ་དང་། ཁོང་ཁྲོ་ལ་སོགས་པས་འཛད་པར་འགྱུར་བ་ཡིན།</p>
<p>བྱང་ཆུབ་སེམས་ཀྱིས་རྩིས་ཟིན་པའི་དགེ་རྩ་ཆུང་ངུ་ཙམ་ཡིན་ཡང་གནས་སྐབས་ལྷ་དང་མིའི་བདེ་འབྱོར་བསམ་གྱིས་མི་ཁྱབ་པ་ཐོབ་པ་དང་།</p>
<p>མཐར་ཐུག་ཇི་སྲིད་འཚང་མ་རྒྱས་བྱང་མ་ཆུབ་ཀྱི་བར་དུ་གོང་ནས་གོང་དུ་འཕེལ་བར་ལས་འཛད་པའི་དུས་ཡོད་པ་མ་ཡིན། དེ་ཡང་།</p>
<p>དགེ་བ་གཞན་ཀུན་ཆུ་ཤིང་བཞིན་དུ་ནི།།འབྲས་བུ་བསྐྱེད་ནས་ཟད་པར་འགྱུར་བ་ཉིད།།བྱང་ཆུབ་སེམས་ཀྱི་ལྗོན་ཤིང་རྟག་པར་ཡང་།།འབྲས་བུ་འབྱིན་པས་མི་ཟད་འཕེལ་བར་འགྱུར།།ཞེས་གསུངས་པ་ལྟ་བུ་ཡིན།</p>
<p>གཞན་ཡང་བྱང་ཆུབ་ཀྱི་སེམས་འདི་རྒྱུད་ལ་སྐྱེས་ན།</p>
<p>ཚེ་འདི་འཕོས་མ་ཐག་དམྱལ་བ་མནར་མེད་དུ་སྐྱེ་ངེས་པའི་མཚམས་མེད་ལྔ་ལ་སོགས་པའི་སྡིག་པ་ཡང་ཕལ་ཆེར་ལྷག་མེད་དུ་དག་པར་འགྱུར།</p>
<p>གལ་ཏེ་ཅུང་ཟད་ཙམ་ལུས་སུ་ཟིན་ཡང་དར་གྱི་ཕོ་ལོང་ས་ལ་རྡེབ་པ་ཙམ་མ་གཏོགས་དམྱལ་བའི་གནས་སུ་འདུག་མི་དགོས།</p>
<p>དེ་མ་ཡིན་པའི་ལན་གྲངས་གཞན་ལ་མྱོང་འགྱུར་གྱི་ལས་ཏེ། སྲོག་གཅོད་པ་དང་། མ་བྱིན་པར་ལེན་པ།</p>
<p>འདོད་པའི་ལོག་པར་གཡེམ་པ་ལ་སོགས་པའི་སྡིག་པ་མི་དགེ་བ་ཐམས་ཅད་ནི། དཔེར་ན།</p>
<p>དུས་མཐའི་མེས་རྩི་ཤིང་ནགས་ཚལ་ཐམས་ཅད་ཡོངས་སུ་སྲེག་པ་བཞིན་དུ་སྐད་ཅིག་གིས་འཇོམས་པར་བྱེད་པ་ཡིན་ཏེ། ཇི་སྐད་དུ།</p>
<p>སྡིག་པ་ཤིན་ཏུ་མི་ཟད་བྱས་ན་ཡང་།། དཔལ་ལ་བརྟེན་ནས་འཇིགས་པ་ཆེན་པོ་ལྟར།། གང་ལ་བརྟེན་ནས་ཡིད་ཀྱིས་སྒྲོལ་འགྱུར་བ།།</p>
<p>དེ་ལ་བག་ཅན་རྣམས་ཀྱིས་ཅིས་མི་བསྟེན།། དེས་ནི་དུས་མཐའི་མེ་བཞིན་སྡིག་ཆེན་རྣམས།། སྐད་ཅིག་གཅིག་གིས་ངེས་པར་སྲེག་པར་བྱེད།།</p>
<p>དེ་ཡི་ཕན་ཡོན་དཔག་ཏུ་མེད་པ་དག། བྱམས་མགོན་བློ་དང་ལྡན་པས་ནོར་བཟང་བཤད།། ཅེས་གསུངས་པ་ལྟ་བུ་ཡིན།</p>
<p>དེ་ནི་གཙོ་བོ་སྨོན་པ་སེམས་བསྐྱེད་ཀྱི་ཕན་ཡོན་སྤྱོད་འཇུག་ལེའུ་དང་པོ་ལས་ཇི་སྐད་གསུངས་པ་བཞིན་མདོར་བསྡུས་པ་ཙམ་ཡིན།</p>
<p>རྒྱས་པར་ནི་མདོ་སྡོང་པོ་བཀོད་པ་ལས་དཔེ་བརྒྱ་དང་སུམ་བཅུ་ཙམ་གྱི་སྒོ་ནས་རྒྱ་ཆེར་བཤད་པ་དེ་ལས་ཀྱང་ཤེས་དགོས་པ་ཡིན།</p>
<p>དེ་ལྟ་བུའི་བྱང་ཆུབ་སེམས་ལ་ནང་གསེས་སུ་དབྱེ་ན་སྨོན་པ་དང་འཇུག་པའི་སེམས་བསྐྱེད་གཉིས་ཡོད།</p>
<p>དེ་ནི་སྦྱོར་བ་ལག་ལེན་གྱིས་ཟིན་མ་ཟིན་གྱི་སྒོ་ནས་འཇོག་པ་ཡིན།</p>
<p>དེ་གཉིས་ལས་འཇུག་པ་སེམས་བསྐྱེད་ནི་དེ་ལས་ཀྱང་ཕན་ཡོན་ཆེ་བ་ཡིན་ཏེ།</p>
<p>གང་ནས་བཟུང་སྟེ་སེམས་ཅན་ཁམས།།མཐའ་ཡས་རབ་ཏུ་སྒྲོལ་བའི་ཕྱིར།།མི་ལྡོག་པ་ཡི་སེམས་ཀྱིས་སུ།།སེམས་དེ་ཡང་དག་བླངས་གྱུར་པ།།དེ་ནས་བཟུང་སྟེ་གཉིད་ལོག་གམ།།བག་མེད་གྱུར་ཀྱང་བསོད་ནམས་ཤུགས།།རྒྱུན་མི་ཆད་པར་དུ་མ་ཞིག།ནམ་མཁའ་མཉམ་པར་རབ་ཏུ་འབྱུང་།།ཞེས་པ་ལྟར་སྨོན་འཇུག་གཉིས་ཀའི་སེམས་བསྐྱེད་སྟབས་གཅིག་ཏུ་རང་རྒྱུད་ལ་བླངས་ན་ཕན་ཡོན་དེ་ལས་ཀྱང་ཆེ་བ་ཡིན།</p>
<p>སེམས་ཅན་ལ་དམིགས་པའི་བྱ་བར་དངོས་སུ་ཞུགས་པ་ནས་བཟུང་ཇི་སྲིད་སེམས་ཅན་བློས་བཏང་སོགས་རྩ་ལྟུབ་མ་བྱུང་གི་བར་དུ་དགེ་བ་ལ་དངོས་སུ་སྦྱོར་ན་ཕན་ཡོན་བསམ་གྱིས་མི་ཁྱབ་པ་ལོས་ཡོད་མོད།</p>
<p>གལ་ཏེ་དགེ་བ་མི་སྒྲུབ་པ་དང་། བག་མེད་པ་དང་། ལྟད་མོ་དང་། གླུ་དང་། གར་དང་།</p>
<p>བྲོ་ལ་སོགས་པ་ལུང་མ་བསྟན་གྱི་བྱ་བ་འབའ་ཞིག་གིས་འདའ་བར་གྱུར་ཀྱང་དེའི་དགེ་རྩ་ནི་ཆུ་བོ་ཆེན་པོའི་རྒྱུན་བཞིན་འཛད་པ་མེད་པར་འབྱུང་བར་གསུངས་ཏེ།འདི་ནི་འཐད་པ་དང་བཅས་པར།།ལག་བཟང་གིས་ནི་ཞུས་པ་ལས།།དམན་མོས་སེམས་ཅན་དོན་གྱི་ཕྱིར།།དེ་བཞིན་གཤེགས་པ་ཉིད་ཀྱིས་གསུངས།།</p>
<p>ཞེས་བྱང་ཆུབ་སེམས་ཀྱིས་རྩིས་ཟིན་པའི་དགེ་རྩ་ནི་གཞན་གང་དང་ཡང་མི་འདྲ་བར་ཕན་ཡོན་བསམ་གྱིས་མི་ཁྱབ་པ་ཡོད།</p>
<p>དེ་ཡོད་པའི་རྒྱུ་མཚན་ནི་ཡུལ་སེམས་ཅན་ཚད་མེད་པ་དང་།དུས་འཁོར་བ་ཇི་སྲིད་ཀྱི་བར་དང་།འབྲས་བུ་སངས་རྒྱས་ཀྱི་ས་སོགས་དམིགས་པ་རྒྱ་ཆེ་ཞིང་བསམ་པ་ཚད་མེད་པ་དང་ལྡན་པའི་ཕྱིར་ན།དེའི་དགེ་རྩ་ཡང་ཚད་མེད་ཅིང་རྣམ་སྨིན་ཡང་ཚད་མེད་པའི་བདག་ཉིད་ཅན་ཡིན་པར་གསུངས།</p>
<p>དེ་ནི་དགེ་རྩ་གཞན་དང་མི་འདྲ་བའི་ཁྱད་པར་ཡིན། གཞན་ཡང་རྒྱུ་མཚན་གཞན་ཞིག་གི་སྒོ་ནས་བཤད་ན། དཔེར་ན། སེམས་ཅན་རྣམས་ཀྱི་ཀླད་ནད་ཙམ།།</p>
<p>བསལ་ལོ་སྙམ་དུ་བསམ་ན་ཡང་།། ཕན་འདོགས་བསམ་པ་དང་ལྡན་ཏེ།། བསོད་ནམས་དཔག་མེད་ལྡན་གྱུར་ན།། སེམས་ཅན་རེ་རེའི་མི་བདེ་བ།།</p>
<p>དཔག་ཏུ་མེད་པ་བསལ་འདོད་ཅིང་།། རེ་རེའང་ཡོན་ཏན་དཔག་མེད་དུ།། བསྒྲུབ་པར་འདོད་པ་སྨོས་ཅི་དགོས།། ཞེས་གསུངས་པར་ལྟར།</p>
<p>སེམས་ཅན་གཅིག་གི་མགོ་ན་བའི་སྡུག་བསྔལ་ཙམ་ཞི་བར་གྱུར་ཅིག་སྙམ་པའི་བསམ་པ་བཟང་པོ་ཞིག་ཡོད་ནའང་དེའི་ཕན་ཡོན་བསམ་གྱིས་མི་ཁྱབ་པ་ཡིན་ཚུལ་མདོ་སྡེའི་ཁུངས་དང་སྦྱར་ན།</p>
<p>སྔོན་དེད་དཔོན་མཛའ་བོ་བུ་མོས་གཞན་ག་གེ་མོ་ཞིག་གི་མགོ་ལ་ལྕགས་ཀྱི་འཁོར་ལོ་འཁོར་བཞིན་པ་མཐོང་ཚེ་དེ་ལ་སྙིང་རྗེ་སྐྱེས་ནས་དེའི་སྡུག་བསྔལ་ང་ལ་སྨིན་པར་གྱུར་ཅིག་བསམས་པ་ཙམ་གྱིས་ཀྱང་ངན་སོང་གི་སྡུག་བསྔལ་ལས་དེ་མ་ཐག་ཏུ་གྲོལ་ཏེ་མཐོ་རིས་ལྷའི་གནས་སུ་སྐྱེས་པར་གྱུར་བ་སོགས་སེམས་ཅན་གཅིག་གི་ཀླད་ནད་ཙམ་སེལ་བར་གྱུར་ཅིག་སྙམ་པའི་བསམ་པ་ལ་དེ་ལྟ་བུའི་ཕན་ཡོན་ཡོད་ན།</p>
<p>ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་སྒྲུབ་སྙམ་པའི་བསམ་པ་ལ་ཕན་ཡོན་ཡོད་པར་སྨོས་ཅི་དགོས། གཞན་ཡང་།</p>
<p>ཕན་པར་བསམ་པ་ཙམ་གྱིས་ཀྱང་།། སངས་རྒྱས་མཆོད་ལས་ཁྱད་འཕགས་ན།། སེམས་ཅན་མ་ལུས་ཐམས་ཅད་ཀྱི།། བདེ་དོན་བརྩོན་པ་སྨོས་ཅི་དགོས།།</p>
<p>ཞེས་སེམས་ཅན་གཅིག་ལ་དམིགས་ནས་ཕན་འདོད་གྱི་བསམ་པ་དཀར་པོ་ལན་གཅིག་སྐྱེས་ན་ཕྱོགས་བཅུར་བཞུགས་པའི་རྒྱལ་བ་སྲས་དང་བཅས་པ་ཐམས་ཅད་ལ་རིན་པོ་ཆེ་སྣ་བདུན་སོགས་ཀྱིས་བསྐལ་པ་ནས་བསྐལ་པའི་བར་དུ་མཆོད་པ་འབུལ་བ་བས་དེའི་ཕན་ཡོན་ཆེ་བར་གསུངས།</p>
<p>དེས་ན་བྱང་ཆུབ་ཀྱི་སེམས་ནི་གནས་སྐབས་ཀྱི་ཕན་པ་ཕྲ་མོ་ཙམ་ལ་དམིགས་པའི་བློ་དང་མི་འདྲ་བར་སངས་རྒྱས་ཀྱི་གོ་འཕང་སྒྲུབ་པར་འདོད་པ་ཡིན་པས་འདི་རྒྱུད་ལ་སྐྱེས་ན་ཕན་ཡོན་བསམ་གྱིས་མི་ཁྱབ་པ་ཐོབ་པར་སྨོས་ཅི་དགོས།</p>
<p>འདི་ལྟ་བུའི་བསམ་པ་པ་འདི་ཤིན་ཏུ་རྙེད་པར་དཀའ་བ་ཡིན་ཚུལ།ཕའམ་ཡང་ན་མ་ཡང་རུང་།། སུ་ལ་འདི་འདྲའི་ཕན་སེམས་ཡོད།།</p>
<p>ལྷ་དང་དྲང་སྲོང་རྣམས་ཀྱང་རུང་།། ཚངས་པ་ལ་ཡང་འདི་ཡོད་དམ།། སེམས་ཅན་དེ་དག་ཉིད་ལ་སྔོན།། རང་གི་དོན་དུ་འདི་འདྲའི་སེམས།།</p>
<p>རྨི་ལམ་དུའང་མ་རྨིས་ན།། གཞན་གྱི་དོན་དུ་ག་ལ་སྐྱེ།། གཞན་དག་རང་གི་དོན་དུ་ཡང་།། མི་འབྱུང་སེམས་ཅན་དོན་སེམས་གང་།།</p>
<p>སེམས་གྱི་རིན་ཆེན་ཁྱད་པར་འདི།། སྔ་ནས་མེད་པའི་རྨད་ཅིག་འཁྲུངས།།</p>
<p>ཞེས་འཇིག་རྟེན་ཁམས་ན་བསམ་པ་དཀར་པོའི་ཚད་དུ་གླེང་བ་ཕ་དང་མ་གཉིས་ཀྱིས་ཀྱང་རང་གི་བུ་རྒྱུད་ལ་ཁ་ལ་ཟ་རྒྱུ་དང་རྒྱབ་ལ་གོན་རྒྱུ་ཙམ་ལས་འདིས་སངས་རྒྱས་ཀྱི་གོ་འཕང་ཐོབ་ན་ཅི་མ་རུང་སྙམ་པའི་བསམ་པ་སྐྱེས་ཡོད་པ་མ་ཡིན།</p>
<p>དེ་བཞིན་དུ་འདོད་ཁམས་དང་གཟུགས་ཁམས་སུ་ཡང་ཕན་སེམས་དཔག་ཏུ་མེད་པ་དང་ལྡན་པའི་ཚངས་པ་ལ་ཡ་འདི་འདི་ལྟ་བུའི་བསམ་པ་བཟང་པོ་གཏན་ནས་སྐྱེས་མྱོང་ཡོད་པ་མ་ཡིན།</p>
<p>དེ་དག་འཇིག་རྟེན་ན་ཆེ་དགུར་གྲགས་པའི་སེམས་ཅན་སུས་ཀྱང་རྒྱུད་ལ་མ་སྐྱེས་ན་ཕལ་བ་རྣམས་ཀྱི་རྒྱུད་ལ་སྐྱེས་པ་སྨོས་ཅི་དགོས།</p>
<p>དེས་ནི་རང་རྒྱུད་ལ་བྱང་ཆུབ་ཀྱི་སེམས་སྐྱེས་པར་དགའ་བ་དང་སྤྲོ་བ། གུས་པ་ཁྱད་པར་ཅན་བསྐྱེད། སྤྱི་ཁྱབ་ནས་བསམ་བློ་བཏང་ན།</p>
<p>བྱང་ཆུབ་ཀྱི་སེམས་རང་རྒྱུད་ལ་ལེན་པར་བྱེད་པ་ལ་གནས་ཁང་གཙང་སྦྲ་དང་།དཀོན་མཆོག་གི་རྟེན་བཤམས་པ།མཆོད་པ་རྒྱ་ཅི་ཆེ་སོགས་བྱ།དེ་ནས་སེམས་དྭངས་པས་ཡན་ལག་བདུན་པའི་སྒོ་ནས་ཚོགས་གསོག་པ་སྔོན་དུ་འགྲོ།</p>
<p>གལ་ཏེ་མཆོད་རྫས་སོགས་ཀྱིས་གྲ་སྒྲིག་མ་བྱུང་ན་ལུས་ལོངས་སྤྱོད་དུས་གསུམ་དགེ་བའི་དངོས་པོ་ཐམས་ཅད་ཡོངས་སུ་དབུལ་ཞིང་རྒྱན་དང་བཀོད་པ་ཐམས་ཅད་ཡིད་ལ་གསལ་བར་བྱ།</p>
<p>དེ་ནས་བླ་མ་སེང་གེའི་ཁྲི་ལ་འཁོད་ནས་སྲིད་ཞི་གཉིས་ཀའི་མཐའ་ལ་མི་གནས་པའི་དོན་དམ་བྱང་ཆུབ་ཀྱི་སེམས་དང་ཀུན་རྫོབ་བྱང་ཆུབ་ཀྱི་སེམས་ཀྱི་ཕན་ཡོན་རྒྱ་ཆེར་བསྒྲགས།</p>
<p>བྱང་ཆུབ་སེམས་ཀྱི་ཕན་ཡོན་རྒྱས་པར་མདོ་སྡོང་པོ་བརྒྱན་པ་ལས་གསུངས་པའི་དཔེ་བརྒྱ་དང་སུམ་བཅུ་དང་།</p>
<p>འབྲིང་པོ་སྤྱོད་འཇུག་ཕན་ཡོན་ལེའུ་ལས་གསུངས་པ་དང་།</p>
<p>ཐ་མ་བྱམས་སྨོན་ལས་གསུངས་པའི་ངན་འགྲོ་ཐམས་ཅད་ཟློག་པར་བྱེད་པ་དང་།མཐོ་རིས་བདེ་བ་ཐམས་ཅད་ཐོབ་པར་བྱེད་པ།རྒ་ཤི་མེད་པར་སངས་རྒྱས་ཀྱི་གོ་འཕང་ཐོབ་པར་བྱེད་པར་བྱང་ཆུབ་ཀྱི་སེམས་འདི་ཡིན་ཞེས་ཚིག་བཞི་པའི་ཚིགས་སུ་བཅད་པ་དེ་ངེས་པར་དུ་སྔོན་དུ་འགྲོ་དགོས།</p>
<p>དེའི་ཡན་ཆད་ནི་བླ་མས་ཆོས་བཤད་པའི་རིམ་པ་རྣམས་སྔོན་དུ་སོང་ནས།ད་བྱང་ཆུབ་ཀྱི་སེམས་རང་རྒྱུད་ལ་ལེན་པར་བྱེད་པ་ལ།</p>
<p>ཁྱོད་རང་རྣམས་ཀྱིས་བླ་མ་དགེ་བའི་བཤེས་གཉེན་དེ་དུས་གསུམ་གྱི་སངས་རྒྱས་དང་མཉམ་པའི་འདུ་ཤེས་དང་།ཕན་བདེ་མ་ལུས་པ་འབྱུང་བའི་རྒྱུ་གཅིག་པུར་གྱུར་པའི་རིན་ཆེན་བྱང་ཆུབ་ཀྱི་སེམས་ཞེས་བྱ་བ་ད་ལྟ་བདག་ལ་ཡང་དག་པར་བསྩལ་བར་མཛད་དུ་གསོལ་སྙམ་པའི་མོས་འདུན་དང་བཅས་ཏེ་འདིའི་རྗེས་བཟློས་བྱ།</p>
<p>ངན་འགྲོ་ཐམས་ཅད་ཟློག་བྱེད་ཅིང་།།མཐོ་རིས་ལམ་ནི་རབ་སྟོན་ལ།།རྒ་ཤི་མེད་པར་འདྲེན་བགྱིད་པ།།བྱང་ཆུབ་སེམས་མཆོག་བསྩལ་དུ་གསོལ།།</p>
<p>ཞེས་ལན་གསུམ་བྱ།</p>
<p>དེ་ནས་བླ་མས་ཁྱོད་རྣམས་ལ་དུས་གསུམ་གྱི་སངས་རྒྱས་ཐམས་ཅད་ཀྱིས་བསྐལ་པ་ནས་བསྐལ་པའི་བར་དུ་བརྟགས་ཤིང་དཔྱད་དེ་བཙལ་ན།</p>
<p>འཇིག་རྟེན་གྱི་ཁམས་སུ་ཕན་ཡོན་ཆེ་བ་དང་ཡོན་ཏན་ཆེ་བ་ནི་བྱང་ཆུབ་ཀྱི་སེམས་ལས་ལྷག་པ་ཞིག་མེད།</p>
<p>དེ་ལྟ་བུའི་བྱང་ཆུབ་སེམས་མཆོག་གི་སྡོམ་པ་དེ་ཁྱོད་ཅག་རྣམས་ལ་སྦྱིན་པར་བགྱིའོ་ཞེས་གནང་བ་བྱིན་པའི་མོས་པ་གྱིས་ལ། བླ་མས།</p>
<p>འགྲོ་བའི་དེད་དཔོན་གཅིག་པུ་ཚད་མེད་བློས།།ལེགས་པར་ཡོངས་སུ་བརྟགས་ན་རིན་ཆེ་བས།།འགྲོ་བའི་གནས་དང་བྲལ་བར་འདོད་པ་རྣམས།།རིན་ཆེན་བྱང་ཆུབ་སེམས་ལེགས་བརྟན་པོར་ཟུངས་།།</p>
<p>ཞེས་ལན་གཅིག་བརྗོད། དེ་ནས་རང་རེ་གནས་པའི་ས་ཕྱོགས་དེ་ཡང་འདི་ལྟར་ས་ཁུག་ཁུག།</p>
<p>རྡོ་འབུར་འབུར་ས་གསེག་ཚེར་མའི་རང་བཞིན་ཅན་མ་ཡིན་པར་ཐམས་ཅད་ཀུན་ཀྱང་བཻཌཱུརྱའི་ས་གཞི་ལ་གསེར་གྱི་མིག་མང་རིས་སུ་བྲིས་པའི་མནན་ན་ནེམ་ལ་བཏེག་ན་འཕར་བའི་བདེ་བ་ཅན་གྱི་ཞིང་གི་ཡོན་ཏན་ཕུན་སུམས་ཚོགས་པས་བརྒྱན་པར་མོས་ལ།</p>
<p>དཔོན་སློབ་ཐམས་ཅད་ཀྱིས་མཉམ་དུ།ཐམས་ཅད་དུ་ཡང་ས་གཞི་དག།གསེག་མ་ལ་སོགས་མེད་པ་དང་།།ལག་མཐིལ་ལྟར་མཉམ་བཻ་ཌཱུརྱའི།།</p>
<p>རང་བཞིན་འཇམ་པོར་གནས་པར་གྱུར།། ཞེས་ལན་གཅིག་བརྗོད། དེ་ལྟར་ཞིང་ཁམས་ཕུན་སུམ་ཚོགས་པའི་དབུས་སུ་མཆོད་རྫས་རྣམ་པ་སྣ་ཚོགས་དང་།</p>
<p>རྒྱན་དང་།</p>
<p>བཀོད་པ་རྣམས་འཕགས་པ་བཟང་པོ་སྤྱོད་པའི་སྨོན་ལམ་ལམ་བདེ་བ་ཅན་གྱི་ཞིང་བཀོད་ལས་ཇི་སྐད་གསུངས་པ་ཐམས་ཅད་ཀྱིས་ཡོངས་སུ་བརྒྱན་པར་མོས་ལ།</p>
<p>ཐམས་ཅད་ཀྱིས་མཉམ་དུ།</p>
<p>ཕྱི་ནང་ཀུན་དུ་ལྷ་མིའི་ཡོ་བྱད་མཆོག།རོལ་མོ་རྒྱན་ཕྲེང་ཞལ་ཟས་ན་བཟའ་སོགས།།སྲས་བཅས་རྒྱལ་བའི་སྨོན་ལམ་ལས་བྱུང་བའི།།</p>
<p>ཀུན་བཟང་མཆོད་པའི་སྤྲིན་གྱིས་མཛེས་གྱུར་ཅིག། ཅེས་ལན་གཅིག་དང་། ན་མོ་རཏྣ་ཏྲ་ཡཱ་ཡ། ན་མོ་བྷ་ག་བ་ཏེ། བཛྲ་སཱ་ར་པྲ་མརྡ་ནི།</p>
<p>ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏདྱ་ཐཱ། ཨོཾ་བཛྲེ་བཛྲེ། མ་ཧཱ་བཛྲེ། མ་ཧཱ་ཏེ་ཛ་བཛྲེ། མ་ཧཱ་བིདྱཱ་བཛྲེ།</p>
<p>མ་ཧཱ་བོ་དྷི་ཙིཏྟ་བཛྲེ། མ་ཧཱ་བོ་དྷི་མཎྜོ་པ་སཾ་ཀྲ་མ་ཎ་བཛྲེ། སརྦ་ཀརྨ་ཨཱ་བ་ར་ཎ་བི་ཤོ་དྷ་ན་བཛྲེ་སྭཱ་ཧཱ། ཞེས་ལན་གསུམ་བརྗོད།</p>
<p>ཞིང་དང་རྒྱན་ཕུན་སུམ་ཚོགས་པའི་དབུས་སུ།</p>
<p>མཆོད་ཡུལ་རྒྱལ་བ་སྲས་དང་བཅས་པ་ཐམས་ཅད་ཏིལ་གྱི་གོང་བུ་ཁ་ཕྱེས་པ་བཞིན་དུ་བར་མཚམས་མེད་པར་ཡོངས་སུ་གང་སྟེ་རང་རེ་རྣམས་ཀྱིས་བྱང་ཆུབ་མཆོག་ཏུ་སེམས་བསྐྱེད་པའི་དཔང་པོ་ཉིད་དུ་བཞུགས་པར་མོས་ལ།</p>
<p>བླ་མས། བྱང་ཆུབ་ཤིང་དབང་དྲུང་གཤེགས་རྒྱལ་བ་དང་།། སངས་རྒྱས་སྲས་བཅས་རབ་ཏུ་གང་བར་བར་ཤོག། ཅེས་ལན་གཅིག་བརྗོད།</p>
<p>དེ་ལྟར་གསལ་བ་བཞིན་ཕྱོགས་བཅུའི་ཞིང་རབ་འབྱམས་ནས་རྒྱལ་བ་སྲས་དང་བཅས་པ་ཐམས་ཅད་མངོན་སུམ་དུ་བྱོན་ནས་རང་གིས་སྒོམ་པའི་ལྷ་དམ་ཚིག་པ་དང་གཉིས་སུ་མེད་པར་གྱུར།</p>
<p>དེ་ནས་ཇི་སྲིད་བྱང་ཆུབ་སེམས་ཀྱི་སྡོམ་པ་ལེན་པའི་ཆོ་ག་མཐར་མ་ཕྱིན་གྱི་བར་དུ་རྒྱལ་བ་སྲས་བཅས་མངོན་སུམ་དུ་བཞུགས་པར་མོས་ལ།</p>
<p>དཔོན་སློབ་མཉམ་དུ།</p>
<p>མ་ལུས་སེམས་ཅན་ཀུན་གྱི་མགོན་གྱུར་ཅིང་།།བདུད་སྡེ་དཔུང་བཅས་མི་བཟད་འཇོམས་མཛད་ལྷ།།དངོས་རྣམས་མ་ལུས་ཇི་བཞིན་མཁྱེན་གྱུར་པའི།།བཅོམ་ལྡན་འཁོར་བཅས་གནས་འདིར་གཤེགས་སུ་གསོལ།།བདག་དང་འགྲོ་ལ་ཐུགས་བརྩེའི་ཕྱིར།།ཉིད་ཀྱི་རྫུ་འཕྲུལ་མཐུ་ཡིས་ནི།།ཇི་སྲིད་མཆོད་པ་བདག་བགྱིད་པ།།དེ་སྲིད་བཅོམ་ལྡན་བཞུགས་སུ་གསོལ།།ཞེས་ལན་གཅིག་བརྗོད།</p>
<p>དེ་ནས་རྒྱལ་བ་སྲས་དང་བཅས་པའི་དྲུང་དུ་ཕྱག་འཚལ་བ་ནི། རང་རེ་དཔོན་སློབ་ཚང་མས་མཉམ་དུ་ལུས་གུས་པས་ཐལ་མོ་སྦྱར།</p>
<p>ངག་གུས་པས་གསོལ་བ་འདེབས།</p>
<p>ཡིད་གུས་པས་ཡོན་ཏན་རྗེས་སུ་དྲན་པའི་སྒོ་ནས་ཕྱག་འཚལ་བ་ལ་རང་གི་ལུས་དེ་ཡང་གཅིག་པུ་མ་ཡིན་པར་གྲངས་མེད་དུང་ཕྱུར་མང་པོར་སྤྲུལ་ནས་དེ་དག་ཐམས་ཅད་ཀྱིས་གུས་འདུད་དང་བཅས་པའི་སྒོ་ནས་ཕྱག་འཚལ་བར་བསམ་པ་དང་།</p>
<p>རང་ཙམ་དུ་མ་ཟད་མཐའ་ཡས་པའི་སེམས་ཅན་ཐམས་ཅད་ཀྱིས་ཀྱང་དེ་ལྟར་དུ་ཕྱག་འཚལ་བར་མོས། མཆོད་པ་འབུལ་བ་ནི།</p>
<p>རང་གི་ལུས་ལོངས་སྤྱོད་དུས་གསུམ་དགེ་བའི་དངོས་པོ་དང་།</p>
<p>གཟུངས་སྔགས་ཏིང་འཛིན་གྱིས་སྤྲུལ་བའི་མཆོད་རྫས་ཇི་སྙེད་ཅིག་ཡོད་པ་ཐམས་ཅད་ཀྱང་རྒྱལ་བ་སྲས་དང་བཅས་པ་རྣམས་ལ་ཡོངས་སུ་མཆོད་པར་བྱའོ་སྙམ་པའི་བསམ་པ་དང་།</p>
<p>སྡིག་པ་བཤགས་པ་ལ།</p>
<p>རང་གཞན་ཐམས་ཅད་ཀྱི་རྒྱུད་ཀྱི་རྒྱུ་འདོད་ཆགས་ཞེ་སྡང་གཏི་མུག་གསུམ་གྱི་དབང་གིས་བྱས་པ་དང་།སྒོ་ལུས་ངག་ཡིད་གསུམ་གྱིས་བསགས་པ།</p>
<p>ངོ་བོ་བཅས་པ་དང་རང་བཞིན་གྱིས་ཁ་ན་མ་ཐོ་བ།</p>
<p>དུས་ཚེ་རབས་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་སྡིག་པ་ཅི་བགྱིས་པ་ཐམས་ཅད་སྔར་བྱས་ལ་འགྱོད་པ།</p>
<p>ཕྱིན་ཆད་མི་བྱེད་པའི་དམ་བཅའ་གཉིས་ནི་སུན་འབྱིན་དང་སྡོམ་པའི་སྟོབས་གཉིས་ཡིན།</p>
<p>རྒྱལ་བ་སྲས་བཅས་དཔང་པོར་བཞག་པ་ནི་རྟེན་གྱི་སྟོབས་དང་།</p>
<p>བྱང་ཆུབ་མཆོག་ཏུ་སེམས་བསྐྱེད་པ་ལ་སོགས་པ་གཉེན་པོ་ཀུན་ཏུ་སྤྱོད་པའི་སྟོབས་སོགས་སྟོབས་བཞི་ཚང་བའི་སྒོ་ནས་སྡིག་པ་བཤགས་པ་དང་།</p>
<p>རྗེས་སུ་ཡི་རངས་ནི། སོ་སོའི་སྐྱེ་བོ་དང་། ཉན་ཐོས། རང་རྒྱལ། བྱང་ཆུབ་སེམས་དཔའ།</p>
<p>སངས་རྒྱས་ལ་སོགས་པས་དགེ་བའི་རྩ་བ་ཇི་སྙེད་བགྱིས་པ་ཐམས་ཅད་ལ་ཕྲག་དོག་མེད་པར་དགའ་བས་རྗེས་སུ་ཡི་རང་བར་བྱེད་པ་དང་།</p>
<p>བསྐུལ་ཞིང་གསོལ་བ་འདེབས་པ་ནི། ཕྱོགས་བཅུའི་ཞིང་རབ་འབྱམས་ན་བཞུགས་པའི་སངས་རྒྱས་དང་། བྱང་ཆུབ་སེམས་དཔའ།</p>
<p>བླ་མ་དགེ་བའི་བཤེས་གཉེན་རྣམས་ཀྱིས་ཆོས་ཀྱི་འཁོར་ལོ་མི་བསྐོར་ཞིང་མྱ་ངན་ལས་འདའ་ཚུལ་མཛད་པ་དེ་དག་ཐམས་ཅད་ལ་བདག་གིས་ལུས་ངག་ཡིད་གསུམ་གུས་པ་དང་ལྡན་པའི་སྒོ་ནས་ཁྱེད་རྣམས་ཀྱིས་སེམས་ཅན་ཐམས་ཅད་ཀྱི་སྐལ་བ་དང་མོས་པའི་བྱེ་བྲག་དང་མཐུན་པའི་ཆོས་ཀྱི་འཁོར་ལོ་བསྐོར་བ་དང་།</p>
<p>བསྐལ་པ་ཇི་སྲིད་དུ་སེམས་ཅན་ཐམས་ཅད་ཡོངས་སུ་མ་སྟོང་བར་དུ་མྱ་ངན་ལས་མི་འདའ་བར་བཞུགས་པར་བསྐུལ་ཞིང་གསོལ་བ་འདེབས་པའོ།།</p>
<p>བསྔོ་བ་ནི་དེ་ལྟར་ཡན་ལག་དྲུག་གིས་བསྡུས་པའི་དགེ་བའི་རྩ་བ་ཇི་སྙེད་ཅིག་མཆིས་པ་ཐམས་ཅད་ཀྱང་མཐའ་ཡས་པའི་སེམས་ཅན་རྣམས་བླ་ན་མེད་པའི་བྱང་ཆུབ་ཐོབ་པའི་ཕྱིར་དུ་ཡོངས་སུ་བསྔོ་བར་བགྱིའོ་སྙམ་པའི་མོས་པ་དང་བཅས་ཏེ།</p>
<p>དཔོན་སློབ་ཐམས་ཅད་མཉམ་དུ། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། །དུས་གསུམ་གཤེགས་པ་མི་ཡི་སེང་གེ་ཀུན།</p>
<p>།བདག་གིས་མ་ལུས་དེ་དག་ཐམས་ཅད་ལ།</p>
<p>།ལུས་དང་ངག་ཡིད་དང་བས་ཕྱག་བགྱིའོ།།བཟང་པོ་སྤྱོད་པའི་སྨོན་ལམ་སྟོབས་དག་གིས།།རྒྱལ་བ་ཐམས་ཅད་ཡིད་ཀྱིས་མངོན་སུམ་དུ།།ཞིང་གི་རྡུལ་སྙེད་ལུས་རབ་བཏུད་པ་ཡིས།།རྒྱལ་བ་ཀུན་ལ་རབ་ཏུ་ཕྱག་འཚལ་ལོ།།རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས།།སངས་རྒྱས་སྲས་ཀྱི་དབུས་ན་བཞུགས་པ་དག།དེ་ལྟར་ཆོས་ཀྱི་དབྱིངས་རྣམས་མ་ལུས་པ།།ཐམས་ཅད་རྒྱལ་བ་དག་གིས་གང་བར་མོས།།དེ་དག་བསྔགས་པ་མི་ཟད་རྒྱ་མཚོ་རྣམས།།དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས།།རྒྱལ་བ་ཀུན་གྱིས་ཡོན་ཏན་རབ་བརྗོད་ཅིང་།།བདེ་བར་གཤེགས་པ་ཐམས་ཅད་བདག་གིས་བསྟོད།།</p>
<p>མེ་ཏོག་དམ་པ་ཕྲེང་བ་དམ་པ་དང་།།སིལ་སྙན་རྣམས་དང་བྱུག་པ་གདུགས་མཆོག་དང་།།མར་མེ་མཆོག་དང་བདུག་པ་དམ་པ་ཡིས།།</p>
<p>ྱལ་བ་དེ་དག་ལ་ནི་མཆོད་པར་བགྱི།།ན་བཟའ་དམ་པ་རྣམས་དང་དྲི་མཆོག་དང་།།ཕྱེ་མའི་ཕུར་མ་རི་རབ་མཉམ་པ་དང་།།བཀོད་པའི་ཁྱད་པར་འཕགས་པ་མཆོག་ཀུན་གྱིས།།རྒྱལ་བ་དེ་དག་ལ་ནི་མཆོད་པར་བགྱི།།མཆོད་པ་གང་རྣམས་བླ་མེད་རྒྱ་ཆེ་བ།།དེ་དག་རྒྱལ་བ་ཐམས་ཅད་ལ་ཡང་མོས།།བཟང་པོ་སྤྱོད་ལ་དད་པའི་སྟོབས་དག་གིས།།རྒྱལ་བ་ཀུན་ལ་ཕྱག་འཚལ་མཆོད་པར་བགྱི།།འདོད་ཆགས་ཞེ་སྡང་གཏི་མུག་དབང་གིས་ན།།ལུས་དང་ངག་དང་དེ་བཞིན་ཡིད་ཀྱིས་ཀྱང་།།སྡིག་པ་བདག་གིས་བགྱིས་པ་ཅི་མཆིས་པ།།དེ་དག་ཐམས་ཅད་བདག་གིས་སོ་སོར་བཤགས།།ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས།།རང་རྒྱལ་རྣམས་དང་སློབ་དང་མི་སློབ་དང་།།འགྲོ་བ་ཀུན་གྱི་བསོད་ནམས་གང་ལ་ཡང་།།</p>
<p>དེ་དག་ཀུན་གྱི་རྗེས་སུ་བདག་ཡི་རང་།།གང་རྣམས་ཕྱོགས་བཅུའི་འཇིག་རྟེན་སྒྲོན་མ་དག།བྱང་ཆུབ་རིམ་པར་སངས་རྒྱས་མ་ཆགས་བརྙེས།།མགོན་པོ་དེ་དག་བདག་གིས་ཐམས་ཅད་ལ།།འཁོར་ལོ་བླ་ན་མེད་པ་བསྐོར་བར་བསྐུལ།།མྱ་ངན་འདས་སྟོན་གང་བཞེད་དེ་དག་ལ།།འགྲོ་བ་ཀུན་ལ་ཕན་ཞིང་བདེ་བའི་ཕྱིར།།བསྐལ་པ་ཞིང་གི་རྡུལ་སྙེད་བཞུགས་པར་ཡང་།།བདག་གིས་ཐལ་མོ་རབ་སྦྱར་གསོལ་བར་བགྱི།།ཕྱག་འཚལ་བ་དང་མཆོད་ཅིང་བཤགས་པ་དང་།།རྗེས་སུ་ཡི་རང་བསྐུལ་ཞིང་གསོལ་བ་ཡིས།།དགེ་བ་ཅུང་ཟད་བདག་གིས་ཅི་བསགས་པ།།ཐམས་ཅད་བདག་གིས་བྱང་ཆུབ་ཕྱིར་བསྔོའོ།།ཞེས་བརྗོད།</p>
<p>དེ་ཡན་ཆད་ཀྱིས་བྱང་ཆུབ་ཀྱི་སེམས་རང་རྒྱུད་ལ་ལེན་པའི་སྔོན་འགྲོའི་ཆོས་ཚང་མ་གྲུབ་པ་ཡིན།</p>
<p>ད་དངོས་གཞི་ལ་ཀུན་མཁྱེན་ཆོས་ཀྱི་རྒྱལ་པོ་ཀློང་ཆེན་རབ་འབྱམས་དང་རིག་འཛིན་འཇིགས་མེད་གླིང་པའི་དགོངས་པ་བཞིན་དུ།</p>
<p>དགོངས་སུ་གསོལ་བ་གསུམ་སྔོན་ཏུ་འགྲོ་ཞིང་སྐྱབས་སུ་འགྲོ་བ་གསུམ་གྱིས་གཞི་འཛིན་དགོས་པས་ཐོག་མར་དཔང་པོའི་ཚུལ་དུ་དགོངས་གསོལ་གསུམ་འདིའི་རྗེས་ཟློས་མཛད་པར་ཞུ།</p>
<p>ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་འདས་ཐམས་ཅད་དང་། ས་བཅུ་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་།</p>
<p>བླ་མ་རྡོ་རྗེ་འཛིན་པ་ཆེན་པོ་རྣམས་བདག་ལ་དགོངས་སུ་གསོལ། ཞེས་ལན་གསུམ་བརྗོད།</p>
<p>དེ་ནས་སྐྱབས་སུ་འགྲོ་བ་གསུམ་ནི་བདག་གིས་དུས་དེ་རིང་ནས་བཟུང་སྟེ་ཇི་སྲིད་སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ།</p>
<p>སངས་རྒྱས་ནི་སྟོན་པ་བཅོམ་ལྡན་འདས་ཁོ་ནར་བསྟེན།</p>
<p>ཆོས་ནི་རིན་ཆེན་བྱང་ཆུབ་ཀྱི་སེམས་གཙོ་བོར་གྱུར་པའི་ཐེག་པ་ཆེན་པོའི་ལམ་ལ་ཡོངས་སུ་སློབ།</p>
<p>དགེ་འདུན་ནི་འདུས་པ་ཐམས་ཅད་ཀྱི་མཆོག་འཕགས་པའི་དགེ་འདུན་གྱི་ཚོགས་རྣམས་གྲོགས་སུ་བསྟེན་ནས་སངས་རྒྱས་ཀྱི་གོ་འཕང་ཡོངས་སུ་སྒྲུབ་པར་བྱའོ་སྙམ་དུ་དམ་བཅའ་དང་ལྡན་པའི་སྒོ་ནས་སྐྱབས་སུ་འགྲོ་བར་བྱ།</p>
<p>དེ་ལྟར་སྐྱབས་འགྲོ་ལན་གཉིས་སྔོན་དུ་སོང་རྗེས་ལན་གསུམ་པའི་ཚོགས་ལའང་དེ་བཞིན་སྐྱབས་སུ་མཆི་ཞེས་པའི་སྐབས་སུ།</p>
<p>བླ་མའི་སེ་གོལ་ལམ་ཐལ་སྒྲ་ཐོས་པ་དང་མཉམ་དུ་ཁྱེད་ཅག་རྣམས་རང་རང་གི་རྒྱུད་ལ་ཐེག་ཆེན་སྐྱབས་སུ་འགྲོ་བའི་སྡོམ་པ་ཐོབ་བོ་སྙམ་པའི་ཐོབ་བློ་དང་།</p>
<p>དགའ་བ་དང་གུས་པ་ཚད་མེད་པའི་ངང་ནས་སྐྱབས་འགྲོའི་འདིའི་རྗེས་ཟློས་མཛད་དུ་གསོལ།</p>
<p>བྱང་ཆུབ་སྙིང་པོར་མཆིས་ཀྱི་བར།།སངས་རྒྱས་རྣམས་ལ་སྐྱབས་སུ་མཆི།།ཆོས་དང་བྱང་ཆུབ་སེམས་དཔའ་ཡི།།ཚོགས་ལའང་དེ་བཞིན་སྐྱབས་སུ་མཆི།ཞེས་ལན་གསུམ་བརྗོད་ནས་མཐར་བླ་མས་སེ་གོལ་ལམ་ཐལ་སྒྲ་བྱེད་པ་དང་མཉམ་དུ་རང་རྒྱུད་ལ་སྐྱབས་སྡོམ་ཐོབ་པར་བསམ།</p>
<p>དེ་ནས་བྱང་ཆུབ་སེམས་དངོས་རང་རྒྱུད་ལ་ལེན་པར་བྱེད་པ་ལ་སྨོན་པ་དང་འཇུག་པའི་སེམས་གཉིས་ཡོད།</p>
<p>སྨོན་པ་ནི་སེམས་ཅན་སྒྲོལ་བར་འདོད་པའི་བསམ་པ་དེ་ཡིན། འཇུག་པ་ནི་སྦྱོར་བས་ཡོངས་སུ་ཟིན་པའི་བསམ་པ་དེ་ཡིན།</p>
<p>དེས་ན་ཇི་ལྟར་སྔོན་གྱི་བདེ་གཤེགས་སངས་རྒྱས་ཤཱཀྱ་ཐུབ་པ་དང་། སངས་རྒྱས་འོད་དཔག་མེད་དང་།</p>
<p>རྒྱལ་སྲས་འཇམ་དཔལ་གཞོན་ནུ་ལ་སོགས་པས་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འགོད་པར་བྱ་སྙམ་པའི་བྱང་ཆུབ་མཆོག་ཏུ་ཐུགས་བསྐྱེད་པ་བཞིན་དུ་བདག་གིས་ཀྱང་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་པར་བྱའོ་སྙམ་པའི་སྨོན་པ་སེམས་བསྐྱེད་དང་།</p>
<p>དེ་བཞིན་དུ་སངས་རྒྱས་བྱང་ཆུབ་སེམས་དཔའ་རྣམས་ཀྱིས་སེམས་ཅན་རྣམས་སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར་དུ། ཚུལ་ཁྲིམས་སྲུང་།</p>
<p>ཏིང་འཛིན་སྒོམ།</p>
<p>ཐོས་བསམ་སྒོམ་པའི་ཤེས་རབ་ལ་ཇི་ལྟར་བརྩོན་པ་བཞིན་དུ་བདག་གིས་ཀྱང་རིམ་པ་བཞིན་དུ་བསླབ་པར་བྱ་སྙམ་པའི་དམ་བཅའ་བྱེད་རན་པ་ཡིན།</p>
<p>དེ་ཡང་དང་པོ་ཉིད་ནས་མགོན་པོ་འོད་དཔག་མེད་དང་། སངས་རྒྱས་ཤཱཀྱ་ཐུབ་པ།</p>
<p>རྒྱལ་སྲས་འཇམ་དཔལ་དཔའ་བོའི་སྤྱོད་པ་ཇི་ལྟ་བ་བཞིན་དུ་མ་ནུས་ཀྱང་། སྤྱོད་འཇུག་གི་གཞུང་ལས། ཚོད་མ་ལ་སོགས་སྦྱིན་པ་ལ།།</p>
<p>འདྲེན་པའི་ཐོག་མར་སྦྱོར་བ་མཛད།།དེ་ལ་གོམ་ནས་ཕྱི་ནས་ནི།།</p>
<p>རིམ་གྱིས་རང་གི་ཤ་ཡང་གཏོང༌།། ཞེས་གསུངས་པ་ལྟར་དང་པོ་ཐ་ན་ལོ་སྐྱུར་ཅུང་ཟད་ཙམ་ཡན་ཆད་གཞན་ལ་སྦྱིན་པ་ལྟ་བུའི་ཆུང་རིམ་ནས་བསླབ།</p>
<p>ནམ་ཞིག་ས་ཐོབ་པའི་གནས་སྐབས་སུ་རང་གི་ཤ་ཁྲག་གཏོང་བ་ལ་ཡང་ཤ་ཚ་དང་སེར་སྣ་མེད་པར་འོང་། དཔེར་ན།</p>
<p>མ་ཎི་དུང་འདོན་རྒྱུ་ཁས་ལེན་བྱས་པ་ལ་ཀུན་གྱིས་ཅི་ནུས་གང་ནུས་ཀྱིས་འདོན་ཟེར་བ་ལྟར།</p>
<p>རང་ནུས་གང་ཡོད་ཀྱིས་རྒྱལ་སྲས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱའོ་སྙམ་དུ་བྱང་ཆུབ་མཆོག་ཏུ་སེམས་བསྐྱེད།</p>
<p>དེ་ལྟར་སེམས་བསྐྱེད་ལན་གཉིས་སྔོན་དུ་སོང་ནས་སྡོམ་པ་སྐྱེ་བའི་མཚམས་འདིར།</p>
<p>འཕགས་བོད་མཁས་གྲུབ་ཆེན་པོ་རྣམས་ཀྱིས་བཞེད་ཚུལ་མི་འདྲ་བ་མང་པོ་ཡོད་ཀྱང་། གནད་ཀྱི་དོན་ཚུར་བསྡུས་ན།</p>
<p>ལན་གསུམ་བརྗོད་པའི་ཐ་མ་ལ་བླ་མའི་སེ་གོལ་གྱི་སྒྲ་ཐོས་པ་དང་མཉམ་དུ་སྨོན་པ་དང་འཇུག་པའི་བྱང་ཆུབ་ཀྱི་སེམས་རང་རྒྱུད་ལ་སྐྱེས་པར་གྱུར་ཏོ་སྙམ་པའི་ཐོབ་བློ་དང་བཅས་སེམས་བསྐྱེད་འདིའི་རྗེས་ཟློས་མཛོད།</p>
<p>ཇི་ལྟར་སྔོན་གྱི་བདེ་གཤེགས་ཀྱིས།།བྱང་ཆུབ་ཐུགས་ནི་བསྐྱེད་པ་དང་།།བྱང་ཆུབ་སེམས་དཔའི་བསླབ་པ་ལ།།དེ་དག་རིམ་བཞིན་གནས་པ་ལྟར།།དེ་བཞིན་འགྲོ་ལ་ཕན་དོན་དུ།།</p>
<p>བྱང་ཆུབ་སེམས་ནི་བསྐྱེད་བགྱི་ཞིང་།།དེ་བཞིན་དུ་ནི་བསླབ་པ་ལའང་།།རིམ་པ་བཞིན་དུ་བསླབ་པར་བགྱི།།ཞེས་ལན་གསུམ་བརྗོད་ནས་མཐར་བླ་མས་སེ་གོལ་གྱི་བརྡ་བྱས་པ་དང་མཉམ་དུ་རིན་ཆེན་བྱང་ཆུབ་ཀྱི་སེམས་རིན་པོ་ཆེ་རང་གི་རྒྱུད་ལ་སྐྱེས་པར་བསམ།</p>
<p>དེ་ནས་དུས་དེ་རིང་ནས་བཟུང་།</p>
<p>སེམས་ཅན་ཐམས་ཅད་ལ་གནོད་པའི་བསམ་པ་དང་སྦྱོར་བ་མངོན་འགྱུར་རྒྱུན་ཆགས་སུ་འཇུག་པ་སེམས་ཅན་བློས་བཏང་གི་རྩ་ལྟུང་མ་བྱུང་བ་དེ་སྲིད་དུ་ཚང་མ་བྱང་ཆུབ་སེམས་དཔར་གྱུར་པ་ཡིན།</p>
<p>དེ་ནས་ཚོགས་ལམ་ཆུང་ངུའི་ལམ་སྣེ་ཟིན་པ་ཡིན་པས་མ་མཐའ་ཡང་བསྐལ་ཆེན་གྲངས་མེད་གསུམ་ཙམ་ལ་ཚོགས་བསགས་སྒྲིབ་སྦྱངས་བྱས་མཐར་ངེས་པར་དུ་སངས་རྒྱས་ཀྱི་གོ་འཕང་ཐོབ་པར་འགྱུར་བ་ཡིན།</p>
<p>དེ་ཡང་ཐབས་ཁྱད་པར་ཅན་དང་ཤེས་རབ་ཁྱད་པར་ཅན་གྱིས་མ་ཟིན་པའི་དབང་དུ་བྱས་པ་ཡིན།</p>
<p>གལ་ཏེ་ཐབས་ཤེས་ཁྱད་པར་ཅན་གྱིས་ཟིན་ན་ལམ་ངེས་བགྲོད་ལྟ་བུ་ལས་ཀྱང་ཆེས་མྱུར་དུ་སངས་རྒྱས་ཀྱི་གོ་འཕང་ཐོབ་པར་འགྱུར་བ་ཡིན།</p>
<p>དེའི་ཕྱིར་ན་འདིར་ཞུགས་པའི་གང་ཟག་རྣམས་ནི་སྐལ་བ་བཟང་པོ་ཡིན་པས་སེམས་ཅན་གྱི་དོན་སྒྲུབ་པ་ལ་འགྲུབ་པའི་ནུས་པ་དང་ལྡན་ངེས་ཞིང་དུས་གསུམ་སངས་རྒྱས་ཐམས་ཅད་ཀྱིས་སྲས་དང་།</p>
<p>བྱང་ཆུབ་སེམས་དཔའ་ཐམས་ཅད་ཀྱིས་སྤུན་དང་། མ་མོ་མཁའ་འགྲོ་ཐམས་ཅད་ཀྱིསགྲོགས་ཉིད་དུ་དགོངས་ནས་ཁ་འཛིན་སྡོང་གྲོགས་བྱེད་པ་ཡིན།</p>
<p>དེས་ན་ཚང་མས་བྱང་ཆུབ་ཀྱི་སེམས་འདི་གོང་ནས་གོང་དུ་འཕེལ་བའི་ཐབས་ལ་འབད་ཅིང་དགའ་བ་སྒོམས་དགོས།</p>
<p>དུས་དེ་རིང་ནས་བཟུང་བདག་གིས་མི་ལུས་ཐོབ་པ་དེ་དོན་ཡོད་པར་གྱུར་སོང་སྙམ། གང་ལགས་ཞེ་ན།</p>
<p>རང་ཉིད་དུས་ད་ནས་བཟུང་སངས་རྒྱས་ཀྱི་རིགས་བྱང་ཆུབ་སེམས་དཔའ་ཉིད་དུ་གྱུར་པའི་སྐལ་བ་བཟང་པོ་ཐོབ།</p>
<p>ང་འདྲ་བའི་ལས་དང་ཉོན་མོངས་པས་ཡོངས་སུ་གང་བའི་སྐལ་བ་ཆད་པ་ཞིག་གིས་རིན་ཆེན་བྱང་ཆུབ་ཀྱི་སེམས་རྙེད་པ་ནི། དཔེར་ན།</p>
<p>རྙེད་མཁན་མ་ཡིན་པའི་རྒན་མོ་ལོང་བ་ཞིག་གིས། རྙེད་པའི་ཡུལ་མ་ཡིན་པའི་ཕྱག་དར་གྱི་ཁྲོད་དུ།</p>
<p>རྙེད་པའི་ནོར་མ་ཡིན་པའི་ཡིད་བཞིན་གྱི་ནོར་བུ་ཞིག་རྙེད་ན།</p>
<p>ང་ལྟ་བུའི་རྒན་མོ་ལོང་བ་ཞིག་གིས་འདི་ལྟ་བུའི་ཡིད་བཞིན་གྱི་ནོར་བུ་ཞིག་རྙེད་པ་ནི་ངའི་རྨི་ལམ་ཡིན་ནམ།</p>
<p>ད་དུང་དགྲ་ལ་སོགས་པས་བརླག་པར་འགྱུར་རམ་སྙམ་སྟེ་གཅེས་སྤྲས་བྱེད་པ་བཞིན་དུ།</p>
<p>རྙེད་པ་པོ་མ་ཡིན་པ་སོ་སོ་སྐྱེ་བོ་འཆང་བ་ཀུན་ལྡན་དང་།</p>
<p>རྙེད་པའི་ཡུལ་མ་ཡིན་པ་མི་དགེ་བའི་ལས་དང་འདོད་ཆགས་ཞེ་སྡང་ལ་སོགས་པ་ཉོན་མོངས་པའི་གནས་དང་།</p>
<p>རྙེད་པའི་ནོར་མ་ཡིན་པ་སྲིད་ཞིའི་ལེགས་ཚོགས་ཐམས་ཅད་ཀྱི་འབྱུང་གནས་རིན་ཆེན་བྱང་ཆུབ་ཀྱི་སེམས་འདི་རྙེད་པ་ནི་ང་རེ་དགའ།</p>
<p>འདི་རྨི་ལམ་ཡིན་ནམ་ད་རེས་ཆེས་སྐལ་བ་བཟང་བས་རིན་ཆེན་སྲོག་ལ་ཐུག་ཀྱང་ཡལ་བར་མི་འདོར་སྙམ་དུ་རང་དགའ་བ་སྒོམ་པ་དང་བཅས་འདིའི་རྗེས་ཟློས་མཉམ་འདོན་མཛོད།</p>
<p>དེང་དུས་བདག་ཚེ་འབྲས་བུ་ཡོད།།མི་ཡི་སྲིད་པ་ལེགས་པར་ཐོབ།།དེ་རིང་སངས་རྒྱས་རིགས་སུ་སྐྱེས།།སངས་རྒྱས་སྲས་སུ་ད་གྱུར་ཏོ།།</p>
<p>ད་ནི་བདག་གིས་ཅི་ནས་ཀྱང༌།།རིགས་དང་མཐུན་པའི་ལས་བརྩམས་ཏེ།།སྐྱོན་མེད་བཙུན་པའི་རིགས་འདི་ལ།།རྙོག་པར་མི་འགྱུར་དེ་ལྟར་བྱ།།</p>
<p>ལོང་བས་ཕྱག་དར་ཕུང་པོ་ལས།།ཇི་ལྟར་རིན་ཆེན་རྙེད་པ་ལྟར།།དེ་བཞིན་ཇི་ཞིག་ལྟར་སྟེས་ནས།།བྱང་ཆུབ་སེམས་འདི་བདག་ལ་སྐྱེས།ཅེས་ལན་གཅིག་བརྗོད།</p>
<p>དེའི་ཡན་ཆད་རང་དགའ་བ་སྒོམ་པ་ཡིན། ད་གཞན་དགའ་བ་སྒོམ་པ་ནི། འཇིག་རྟེན་གྱི་ཁམས་སུ་སེམས་ཅན་ཡོད་དོ་ཅོག་ཐམས་ཅད་དང་།</p>
<p>ཁྱད་པར་དུ་རྒྱལ་པོ། མ་མོ། ཐེའུ་རང་། དམ་སྲི། འགོང་པོ་སོགས་སངས་རྒྱས་ཀྱི་བསྟན་པ་ལ་མི་དགའ་བ་དང་།</p>
<p>སེམས་ཅན་ལ་གནོད་པར་བྱེད་པའི་སྣང་སྲིད་ཀྱི་མི་མ་ཡིན་པ་ཐམས་ཅད་ཀྱིས་ཉོན་ཅིག།</p>
<p>དུས་དེ་རིང་བདག་གིས་རྒྱལ་བ་སྲས་དང་བཅས་པ་ཐམས་ཅད་དཔང་པོར་བཞག་སྟེ།</p>
<p>ཁྱེད་ཅག་གཙོ་བོར་བྱས་པའི་སེམས་ཅན་ཐམས་ཅད་མགྲོན་དུ་བོས་པ་ཡིན། མགྲོན་དུ་བོས་ནས་ཁྱེད་རྣམས་ལ་སྦྱིན་རྒྱུ་གང་ཡོད་ཅེ་ན།</p>
<p>གནས་སྐབས་ལྷ་དང་མིའི་བདེ་བ་ཁྱད་པར་ཅན་དང་།</p>
<p>མཐར་ཐུག་བདེ་དགེ་བསམ་གྱིས་མི་ཁྱབ་པའི་རང་བཞིན་སངས་རྒྱས་ཀྱི་གོ་འཕང་རིན་པོ་ཆེ་དེ་ཡོད། དེ་ནི་ངའི་ཁས་ལེན་དམ་བཅའ་བྱས་ཡིན།</p>
<p>ངས་རང་གི་ལུས་ཚལ་བུ་བརྒྱ་དུམ་བུ་སྟོང་དུ་བཅད་དེ་སྲོག་འདོར་དགོས་བྱུང་ཡང་ཁས་ལེན་དམ་བཅའ་དེ་མི་འདོར་ངེས་པ་ཡིན།</p>
<p>རང་རང་སོ་སོས་དཀའ་ཚེགས་གང་ཡང་མི་དགོས་པར་བདག་ཁོ་ནས་ཁྱེད་རྣམས་ལ་བདེ་བ་བསྐྲུན་པ་ཡིན་པས། ཁྱོད་ཚོས་དགའ་བ་སྒོམས། སྤྲོ་བ་གྱིས།</p>
<p>དེང་ནས་བཟུང་སྟེ་སྔོན་ཆད་བཞིན་དུ་རུ་ང་དང་། ཕྲག་དོག། ཀོ་ལོང་གདུབ་རྩུབ་ཀྱི་བསམ་པ་དེ་དག་སྤོངས་ཤིག</p>
<p>ངས་བྱང་ཆུབ་སྒྲུབ་པར་བྱེད་པ་ལ་ཁྱེད་རྣམས་ཀྱིས་ཀྱང་ཕན་ཅི་ཐོགས། ལ་ཅི་ཡོད་ཀྱི་སྒོ་ནས་རྒྱབ་སྐྱོར་སྡོང་གྲོགས་མི་འདྲ་བ་གྱིས་ཤིག</p>
<p>ཅེས་སེམས་ཅན་ཐམས་ཅད་ལ་དགའ་བ་སྒོམ་དུ་བཅུག་པ་ཡིན།</p>
<p>དེ་ལྟ་བུའི་ཚིག་དོན་རྗེས་སུ་དྲན་པའི་སྒོ་ནས་འདིའི་རྗེས་ཟློས་སམ་མཉམ་འདོན་མཛོད།</p>
<p>བདག་གིས་དེ་རིང་སྐྱོབ་པ་ཐམས་ཅད་ཀྱི།།སྤྱན་སྔར་འགྲོ་ལ་བདེ་གཤེགས་ཉིད་དང་ནི།།བར་དུ་བདེ་ལ་མགྲོན་དུ་བོས་ཟིན་གྱིས།།ལྷ་དང་ལྷ་མིན་ལ་སོགས་དགའ་བར་གྱིས།།ཞེས་ལན་གཅིག་བརྗོད།</p>
<p>དེའི་ཡན་ཆོད་ཀྱིས་བྱང་ཆུབ་སེམས་ཀྱི་སྡོམ་པ་རང་རྒྱུད་ལ་ལེན་པའི་ཚུལ་རྫོགས་པ་ཡིན་ནོ།།</p>
<p>ད་མཇུག་བསྔོ་བ་དང་སྨོན་ལམ་གྱིས་བརྒྱན་ཚུལ་བཟང་སྤྱོད་སྨོན་ལམ་དང་བསྒྲགས་ཏེ་ཆོས་འཆད་ཉན་གྱི་དགེ་རྩ་དང་མཉམ་དུ་བསྔོ་བ་བྱས་ན་ཆོག།</p>
<p>སྤྱིར་བྱང་ཆུབ་སེམས་ཀྱི་སྡོམ་པ་ལེན་པ་འདི་ལ་སྟོན་པ་སངས་རྒྱས་ནས་བརྒྱུད། འཇམ་དཔལ་དབྱངས་ཀྱིས་བཀའ་བསྡུས། ཀླུ་སྒྲུབ་ཀྱིས་བཀྲལ།</p>
<p>ཞི་བ་ལྷས་སྤེལ་བའི་ཟབ་མོ་ལྟ་བའི་སྲོལ་ཡང་ཡོད། ཡང་སྟོན་པ་སངས་རྒྱས་ནས་བརྒྱུད། རྒྱལ་ཚབ་བྱམས་པ་མགོན་པོས་བཀའ་བསྡུས།</p>
<p>ཐོགས་མེད་ཡབ་སྲས་ཀྱིས་བཀྲལ། ཇོ་བོ་རྗེ་ཨ་ཏི་ཤས་སྤེལ་བའི་རྒྱ་ཆེར་སྤྱོད་པའི་སྲོལ་ཡང་ཡོད། དེ་ནས་བོད་ཡུལ་དུ་བསམ་བློ་བཏང་ན།</p>
<p>ཀུན་མཁྱེན་ཆོས་ཀྱི་རྒྱལ་པོས་རྫོགས་པ་ཆེན་པོའི་སེམས་ཉིད་ངལ་གསོ་ལས་ཇི་སྐད་གསུངས་པ་བཞིན་ཕལ་ཆེར་ཟབ་མོ་ལྟ་བའི་སྲོལ་དང་མཐུན་པར་བྱང་ཆུབ་སྤྱོད་འཇུག་གི་ཁོག་བསྲིངས་ཏེ་སྡོམ་པ་ལེན་ཚུན་ཡང་ཡོད།</p>
<p>དེ་བཞིན་དུ་རིག་འཛིན་འཇིགས་མེད་གླིང་པས་ཡོན་ཏན་རིན་པོ་ཆེའི་མཛོད་དགའ་བའི་ཆར་དུ་གསུངས་པ་བཞིན་མཁན་པོ་ཀུན་དཔལ་གྱིས་མཛད་པའི་སྲོལ་གཉིས་ཟུང་འཇུག་གི་སྡོམ་པ་ལེན་ཆོག་ལག་ལེན་དང་བཅས་པ་་ཡང་ཡོད།</p>
<p>བདག་ལ་ནི་གོང་གི་སྡོམ་བརྒྱུད་ཚང་མའི་སྡོམ་པ་དང་སེམས་བསྐྱེད་ཐོབ་མྱོང་།</p>
<p>རང་གི་རྒྱུད་ལ་ཡང་བྱང་ཆུབ་ཀྱི་སེམས་བཅོས་མ་ཙམ་ཞིག་སྐྱེས་ཡོད་པར་རློམ་པ་ཡིན།</p>
<p>དེ་རིང་གི་སྐབས་སུ་བབས་པ་ནི་བྱང་ཆུབ་སྤྱོད་འཇུག་ཆེན་པོ་དང་བཟང་སྤྱོད་སྨོན་ལམ་གཉིས་ཁོག་བསྒྲིགས་ཏེ་ཕལ་ཆེར་ཟབ་མོ་ལྟ་སྲོལ་གྱི་ཕྱོགས་དང་མཐུན་ཞིང་རྒྱ་ཆེར་སྤྱོད་སྲོལ་གྱི་གནད་ཀྱང་འདུས་པའི་སྒོ་ནས་ཁྱེད་རྣམས་ལ་སྡོམ་པ་འབོགས་ཟིན་པ་ཡིན།</p>
<p>དེ་དག་ལས་བརྒྱུད་པའི་སྡོམ་པ་ལེགས་པར་ཐོབ་པ་ཡིན་པས་ཚང་མས་དགའ་བ་སྒོམས།</p>
<p>འདི་བླ་མ་དགེ་བའི་བཤེས་གཉེན་ལས་ལེན་པའི་དབང་དུ་བྱས་ཏེ་ཕལ་ཆེར་རྗེས་ཟློས་བྱས་པ་ཡིན། གཞན་དཔལ་སྤྲུལ་ཚང་གི་ཕྱག་བཞེས་ལྟར་ན།</p>
<p>ཁོག་སྤྱོད་འཇུག་བྱས་ཏེ་ཚང་མ་རྗེས་ཟློས་བྱེད་སྲོལ་ཡང་ཡོད། ད་ལན་ངེད་ཅག་གིས་ཁོག་སྤྱོད་འཇུག་གིས་བྱས།</p>
<p>ཟུར་བཟང་སྤྱོད་ཀྱིས་བརྒྱན་པ་ཡིན། གང་ལྟར་ཡང་དངོས་གཞི་བླ་མ་དགེ་བའི་བཤེས་གཉེན་ལས་རྗེས་ཟློས་བྱས་ཏེ་ནོད་དགོས་པ་ཡིན།</p>
<p>འདི་ནི་ངེད་ཅག་གིས་རྒྱུན་དུ་ཆོས་འཆད་ཉན་བྱེད་པ་སོགས་དགེ་བ་གང་སྒྲུབ་ཀྱང་ཐོག་མར་བྱང་སྡོམ་ལེན་པའི་ཆོ་ག་འདི་ཤིན་ཏུ་གལ་ཆེ་བ་ཡིན།</p>
<p>དེས་ན་ངེད་ཅག་གི་ཆོས་ཁྲིད་ཀྱི་མགོ་མཐའི་ཞལ་འདོན་བྱེད་སྟངས་འདི་ལ་བདེ་བ་ཅན་ད་སྐྱེ་བའི་རྒྱུ་བཞི་ཚང་ཞིང་། ཚད་དང་ལྡན།</p>
<p>ཚུལ་དང་མཐུན། ཕུན་སུམ་ཚོགས་པ། བསམ་གྱིས་མི་ཁྱབ་པའི་ཕྱག་བཞེས་ཁྱད་པར་ཅན་ཞིག་ཡིན་ནོ།།</p>
<p>ད་ལན་ཐམས་ཅད་ཀྱིས་བྱང་ཆུབ་ཏུ་སེམས་བསྐྱེད་པ་དང་ཆོས་འཆད་ཉན་བྱས་པ་སོགས་དགེ་བའི་རྩ་བ་འདིས་མཚོན།</p>
<p>རང་གཞན་གྱིས་དུས་གསུམ་དུ་བསགས་པའི་དགེ་བ་ཐམས་ཅད་གཅིག་ཏུ་བསྡོམས་ཏེ་གང་ལ་བསྔོ་བར་བྱ་བའི་ཡུལ་ནི་ཕན་བདེའི་འབྱུང་གནས་རྒྱལ་བའི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པར་འགྱུར་བ་དང་།</p>
<p>དེ་འཛིན་པའི་བསྟན་འཛིན་གྱི་སྐྱེས་བུ་རྣམས་སྐུ་ཚེ་བརྟན། མཛད་འཕྲིན་རྒྱས། ཐུགས་བཞེད་ཐམས་ཅད་གེགས་མེད་ཡིད་བཞིན་དུ་འགྲུབ་པ་དང་།</p>
<p>ཁྱད་པར་དུ་རིས་མེད་ཀྱི་འགྲོ་བ་སྤྱི་དང་ཡང་སྒོས་སུ་བོད་གངས་རིའི་ལྗོངས་ཀྱི་སྐྱེ་བོ་མཆོག་དམན་ཐམས་ཅད་ལ་ཕན་སེམས་དཀར་ཞིང་ཕན་པའི་དོན་ལ་བརྩོན་པའི་བསྟན་འཛིན་གྱི་སྐྱེས་བུ་རྣམས་ཀྱི་ཐུགས་བཞེད་ཡོངས་སུ་རྫོགས་པ་དང་།</p>
<p>ཡངས་པའི་རྒྱལ་ཁམས་ཀུན་ཏུ་ཆར་ཆུ་དུས་སུ་བབས། ལོ་ཕྱུགས་རྟག་ཏུ་ལེགས། མི་ནད་དང་ཕྱུགས་ནད་ཐམས་ཅད་རྒྱུན་ཆད།</p>
<p>བདེ་སྐྱིད་རྫོགས་ལྡན་དང་པོའི་དཔལ་ལ་འགྲན་པ་ལྟ་བུའི་དགའ་བདེ་ཕུན་སུམ་ཚོགས་པ་འབྱུང་བར་འགྱུར་བ་དང་།</p>
<p>རིང་པོར་མི་ཐོགས་པར་ཚང་མ་ཡང་བྱང་ཆུབ་སེམས་ཀྱི་ལམ་ལ་བརྟེན་ནས་འབྲས་བུ་སངས་རྒྱས་ཀྱི་གོ་འཕང་ཐོབ་པར་གྱུར།</p>
<p>དེ་ནས་འགྲོ་བ་རང་རང་གི་སྐལ་བ་དང་འཚམ་པའི་ཕྲིན་ལས་ཉེར་བདུན་གྱི་སྒོ་ནས་འགྲོ་དོན་ནམ་མཁའ་དང་མཉམ་པར་གྱུར།</p>
<p>དེ་ཡང་རྒྱལ་སྲས་འཇམ་དཔལ་དཔལ་བོའི་སྨོན་ལམ་བཞིན་ཏེ་འཇམ་དཔལ་དཔལ་བོས་ཇི་ལྟར་མཁྱེན་པ་དང་ཞེས་པའི་སྨོན་ལམ་གང་ཡིན་ཞེ་ན།།མ་འོངས་བསྐལ་པ་ཀུན་ཏུ་མི་སྐྱོ་བར།།</p>
<p>དེ་ཡི་བྱ་བ་མ་ལུས་རྫོགས་པར་བགྱི། ཞེས་པ་དང་།</p>
<p>སྨོན་ལམ་གང་རྫོགས་ཅེ་ན།།སྤྱོད་པ་དག་ནི་ཚད་ཡོད་མ་གྱུར་ཅིག།ཡོན་ཏན་རྣམས་ཀྱང་ཚད་གཟུང་མེད་པར་ཤོག།སྤྱོད་པ་ཚད་མེད་པ་ལ་གནས་ནས་ཀྱང་།།དེ་དག་འཕྲུལ་པ་ཐམས་ཅད་འཚལ་བར་བགྱི།།</p>
<p>ཞེས་པ་ལྟར་ངེད་ཅག་གིས་བསྟན་འགྲོའི་དོན་བྱེད་པ་ལ་རྒྱལ་སྲས་བྱང་ཆུབ་སེམས་དཔའ་ས་ལ་གནས་པ་རྣམས་ཀྱིས་ཀྱང་ཚད་བཟུང་བར་མི་ནུས་པར་ཁམས་གསུམ་འཁོར་བ་དོང་ནས་སྤྲུགས་ཏེ་བདེ་ཆེན་དག་པའི་ཞིང་ཏུ་འདྲེན་པའི་ཕྱིར་དུ་ཐུགས་སྨོན་ཟབ་རྒྱས་དང་བཅས་ཏེ་བསྔོ་བ་སྨོན་ལམ་གྱིས་རྒྱས་གདབ་པར་ཞུ།</p>
<p>བསོད་ནམས་འདི་ཡིས་ཐམས་ཅད་གཟིགས་པ་ཉིད།།ཐོབ་ནས་ཉེས་པའི་དགྲ་རྣམས་ཕམ་བྱེད་ཅིང་།།སྐྱེ་རྒ་ན་འཆིའི་རྦ་ཀློང་འཁྲུག་པ་ཡི།།སྲིད་པའི་མཚོ་ལས་འགྲོ་བ་སྒྲོལ་བར་ཤོག།</p>
<p>དེའི་རྗེས་སུ་བགྲང་ཡས་ཚོགས་ཟུང་སོགས་དང་བཟང་སྤྱོད་སྨོན་ལམ་གྱིས་མཐའ་བརྒྱན་པར་བྱའོ།། །།</p>
<p>ཞེས་པ་འདི་ནི་ཆོས་རྗེ་ཡིད་བཞིན་ནོར་བུ་འཇིགས་མེད་ཕུན་ཚོགས་འབྱུང་གནས་ཀྱིས་ཇི་སྐད་གསུངས་པ་བཞིན་དུ་གུས་སློབ་བསོད་དར་རྒྱས་ཀྱིས་ཡེ་གེའི་རིས་སུ་བྱས་པའོ།།</p>
<p>འདི་ཉིད་ལག་ལེན་སླ་ཞིང་གནད་འདུས་ལ།</p>
<p>སྔོན་རྗེ་ཉིད་ཀྱིས་ཕལ་ཆེར་ལོ་རེ་བཞིན་ཆོས་འཁོར་བསྐོར་བའི་དུས་ཆེན་སོགས་སུ་འདི་ལྟར་བྱང་སྡོམ་གནང་སྲོལ་ཡོད་པ་བཞིན་དུ་རྗེས་འཇུག་རྣམས་ཀྱིས་ཀྱང་དུས་དང་བསྟུན་ནས་རང་གིས་ལེན་པའམ་གཞན་ལ་འབོགས་པ་ནི་ཆེས་གལ་ཆེ་བར་སྙམ་མོ།།</p>
<p>།། སརྦ་མངྒ་ལཾ།།</p>
</body></html>