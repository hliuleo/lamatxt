<html>

<body>
    <div class="title">
        <p>第29课</p>
    </div>
    <p>卷下</p>
    <p>尔时。释迦牟尼佛因信相菩萨。为一切众生及自己身。问诸佛名。佛说十方三世诸佛十二部经大菩萨僧已。复欲大师子吼。师子吼者。名决定说。决定说者。明知如来。常住不灭。并说众生。尽有佛性。诸魔怖畏。外道归伏故。是名师子吼。如是显说已。舌遍覆三千大千世界。一切世界。六种震动。六种震动者。东涌西没。西涌东没。南涌北没。北涌南没。中涌边没。边涌中没。是名大地六种震动。舌根放大光明。大光普照。大光普照者。转无常以为常。转不净以为净。转苦以为乐。转无明以为明。尔时佛光所照之处。山林国土。江河大海。铁围山川。一切地狱。高下平正。皆悉清净。无诸秽恶。犹如东方清净庄严满月世界。</p>
    <p>尔时。释迦分身诸佛。从空化下。犹如雨华。从地化出。犹如涌云。遍满虚空。间无空处。是时化佛。异口同音。皆言如来。常性不灭。说诸众生。尽有佛性。并云诸法。皆归于空。万行因果。皆归一乘。众生见之。说是语已。忽然不现。唯见释迦。在本座上。当于尔时。一切大众。皆见化佛。所以见者。皆是释迦。威神之力。释迦慈父。现此神通威德力时。是时众中。四十恒河沙菩萨得无生法忍。八万声闻发大乘心。十千比丘得阿罗汉道。一万八千比丘尼得阿那含道。四亿优婆塞得斯陀含道。十亿优婆夷得须陀洹道。无量天人得法眼净。自识宿命。知有为法。悉皆无常。</p>
</body>

</html>