<html>

<body>
    <div class="title">
        <p>圣大解脱经讲解17</p>
    </div>
    <p>别相三宝者。佛现王宫。二应法身。言是菩萨。为度众生。修行苦行。道场树下。现成正觉。自觉觉人。故号为佛。佛名觉者。僧名受化。弟子从教得理。故名为僧。僧有二种。一者和合。得名为僧。二者无为。亦名为僧。得无为者。以真空解慧。性空无为。迷惑相续。证结尽无。为已灭诸结。圣众共住。和合不诤。以此二义。故得名僧。善男子。法者一切善恶之法。有为无为。诸佛道理。恶法可离。善法可崇。并为心轨。皆是法宝。是故佛僧二宝。人异体别。法与僧佛。体同难别。何以难别。或有人言。佛僧二宝。但取假名行人。行人所得五分法身。诸善功德。判为法宝。此义不然。何以故。今因以此诸善功德。得成于人。离法无人。何得别人。并为二宝。今释人法。有同有异。以法成人。法属于人。是以故说。五分法身。十力无畏。三十二相。八十种好。诸波罗蜜。无量三昧。以为佛宝。小乘五分。说为僧宝。此诸功德。有为无为。法相道理。可为轨用。复名法用。此则同体。虽说二义。亦有法体。异佛法僧。如是法宝。已说此三。众生归依。得免三界。生死怖畏。一切行人。虽得免粗。细苦未尽。是故为说。至极三宝。明昔日三宝。言佛有苦。法是无常。僧亦无常。是苦。非真依处。今说常住行者。觉了法性理空。永离八倒。无有生灭。动求之苦。为真依处。名为佛宝。所得常法。轨用至极。名真法宝。常住行者。会真法性。证常住无为。故名为僧。亦以八倒永尽。与九圣众。一切和合。永无诤讼。故名为僧宝。昔日三宝。异人别法。今之三宝。于一佛一体。分为法僧。以是义故。我为法说。一相三宝。令诸众生。趣向一乘。</p>
</body>

</html>