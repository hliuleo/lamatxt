<html>

<body>
    <div class="title">
        <p>第24课</p>
    </div>
    <p>善男子。若八万劫以为一日。以是三十日为一月。十二月为一岁。以此岁数。过百千万亿劫。得值一佛。复过是数。得值一佛。此经难值。复过于是。得值此经。即值十方三世诸佛。是故智者。受持读诵。书写解说。能除邪见无明烦恼结漏重罪。住于福田。能除世间。无量供养。</p>
    <p>虚空藏菩萨白佛言。世尊。辟支佛尚不能消世间供养。何况凡夫得消供养。</p>
    <p>佛言。善男子。辟支佛不消供养。无有是处。虽不能说法度人。入禅三昧。从三昧起。现大神通。度诸众生。得消供养。</p>
    <p>尔时。虚空藏菩萨白佛言。世尊。经中所说。邪见破戒。不得共一国同住。一河饮水。说戒布萨。忏悔自恣。此人名为。退失圣道。不入众数。云何而言。得消供养。若消供养。即与诸佛。同受应供。过于罗汉。辟支佛等。唯愿世尊。分别说之。我闻此已。亦为众生。如佛解说。令得度脱。</p>
    <p>佛告虚空藏菩萨。善哉善哉。善男子。汝等今者。慈悲具足。哀悯众生。而问此事。谛听谛听。善思念之。吾当为汝。分别解说。善男子。此经境界。非声闻缘觉所知。亦非诸魔外道。凡夫思惟境界。唯佛能知。汝亦得达。善男子。我常为行菩萨道者。说施行檀。不观好恶。福田成就。而说是言。布施畜生。得百福报。布施阐提。得千福报。善男子。断善根者。死趣阐提。无惭愧者。死趣畜生。畜生阐提。果报熟者。尚能受供。种人福田。何况此人。以是义故。今此大乘。大通方广。威德力大。不可思议。能使破戒五逆。诽谤正法。邪见烦恼。悉得除灭。能受供养。</p>
    <p>虚空藏菩萨白佛言。世尊。诸佛如来。不可思议。大通方广。威神之力。亦不可思议。受持经者。其人功德。亦不可思议。佛言。如是如是。如汝所说。得不可思议无边功德。</p>
</body>

</html>