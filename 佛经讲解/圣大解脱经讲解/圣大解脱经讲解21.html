<html>

<body>
    <div class="title">
        <p>第21课</p>
    </div>
    <p>善男子。复有四法。善化众生。何等为四。一者常求利安众生。二者自舍己乐。三者和柔忍辱。四者能除髙慢。是名为四。</p>
    <p>善男子。复有四法。能世世不失菩提之心。何等为四。一者常忆念十方一切诸佛。二者所作功德等。以施之于一切众生。常为菩提。三者亲近善知识。四者称扬大乘。是名为四。</p>
    <p>善男子。复有四法。能具一心。而无杂行。何等为四。一者离声闻心。二者离辟支佛心。三者求法无厌。四者如所闻法。广为人说。是名为四。</p>
    <p>善男子。复有四法。善求法宝。何等为四。一者于大法中。生宝想。以难得故。二者于大法中。生救药想。疗众生病故。三者于大法中。生财利想。以不失故。四者于大法中。生灭苦想。至涅槃故。是名为四。</p>
    <p>善男子。复有四法。善出毁禁犯律之罪。何等为四。一者得无生法忍。以诸法无来故。二者得无灭忍。以诸法无去故。三者得因缘忍。知诸法因缘生故。四者得住忍。无异心相续故。是名为四。</p>
    <p>善男子。复有四法。善障烦恼。何等为四。一者四忆念。二者障诸根。三者能得善法力故。四者独处远离故。是名为四。</p>
    <p>善男子。复有四法。善能随顺。入诸大众。何等为四。一者求法不求胜故。二者常生恭敬。心无骄慢。三者唯求法利。不自显现。四者教人善法。不求名利。是名为四。</p>
    <p>善男子。复有四法。善开法施。何等为四。一者守护正法。二者自益智慧亦益前人。三者常行善人之法。四者不示人分别垢净之法。是名为四。</p>
    <p>善男子。复有四法。得先因力。不失善根。何等为四。一者见他人缺。不以为愚。二者于嗔怒人。常修慈心。三者常说诸法因缘。四者常念无上菩提。是名为四。</p>
    <p>善男子。复有四法。不由他教。而能自行六波罗蜜。何等为四。一者常以法施。施导与人。二者不说他人毁禁之罪。三者善知摄法。教化众生。四者解达深法。是名为四。</p>
    <p>善男子。复有四法。能舍禅定。现生欲界。何等为四。一者其心柔软。二者能得诸善根力。三者不舍一切众生。四者常能善修。智慧方便之力。是名为四。</p>
    <p>善男子。复有四法。于诸佛法得不退转。何等为四。一者于无数生死中。不生厌离。二者常能供养。无量诸佛。三者修行无量慈心。四者信解无量佛慧。是名为四。</p>
    <p>善男子。复有四法。不断佛性。何等为四。一者为诸众生。不退本愿。二者受信施行。三者大欲精进。四者常能深心。行于佛道。是名为四。菩萨摩诃萨游于三界。行种种行。利益众生。常修出世。不断佛性。</p>
    <p>说是大乘四法之时。四万天人皆发三菩提心。二万五千人得无生法忍。四万八千菩萨得达法界忍。善入佛慧。</p>
    <p>尔时。佛告虚空藏菩萨摩诃萨言。汝今应当。受持是经。虚空藏菩萨白佛言。世尊。当何名之。云何奉持。</p>
    <p>佛言。此经名为。大通方广。能破魔境。坏外道军。消除烦恼。能解五欲邪见系缚。破三界狱。放诸生死。向涅槃舍。润益久涸正因种子。雨大因缘六度法雨。增长众生三乘芽华。成就一乘菩提极果。善男子。汝问经名。我说如是。汝当受持。</p>
</body>

</html>