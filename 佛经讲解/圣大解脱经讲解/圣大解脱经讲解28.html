<html>

<body>
    <div class="title">
        <p>第28课</p>
    </div>
    <p>善男子。实如所说。如来无尽无生。不修不行。离诸修行。不入正位。亦不退转。一生不生兜率陀天。不从天下。不处世胎。于一切法。心无所住。亦不说言。我已过去于生老病死。亦不四维七步而行。亦不自言。我是世间无上之尊。不处中宫婇女娱乐。不习世间伎乐之事。亦复不学槃马角力。欲度众生入涅槃故。示现老相为坏贪身。示现病相为坏贪寿。示现死相为坏贪欲及我我所。示现沙门相为令众生不求梵天帝释之身。勤求出世无上之法。逾出宫城示现出离三界牢狱。及显此非终极之果故示现无嗔爱。是故三十二相庄严其身。为示众生良佑福田剃除周罗弃舍璎珞。遣马令还放阐陀罗示现远离一切烦恼。现剃须发示现无贪着于一切法。受持袈裟示现调伏众生。从郁陀伽阿罗边咨问受法示现破坏自高之心。六年苦行为调伏外道。现受饮食随世俗法。现受藁草示于知足。坐草褥上示坏骄慢。诸天龙神赞叹恭敬示现功德庄严果报。降伏外道示勇猛力。右手指地示作福力。大地震动示报恩故。修无相愿。获得无上菩提之道。示现了知一切法相。观法平等。名之为佛。佛之智慧。无能胜者。所说法要。知去来现佛。以是义故。名为如来。了了见知。三世之事。善不善法。名萨婆若。真实语故。名天人师。若有学者。能作是观。是名菩萨。若作异观。不名菩萨。则名欺诳一切诸佛。善男子。一切诸佛。不出不入。不生不灭。为度众生。唱言出世。为度众生。唱言灭度。</p>
    <p>虚空藏菩萨白佛言。世尊。我实久知。法相理空。诸佛如来。无出无没。不生王宫。双树不灭。毕竟常住。为度众生。修诸苦行。而入涅槃。实无动转。诸佛如来。真实常存。应身三界。现五种法身。何等为五。一者实相法身。二者功德法身。三者法性法身。四者应化法身。五者虚空法身。所以名为实相法身。超越实相胜果。恒住法界。是故名为实相法身。所以名为功德法身。为度众生。施功积行。万善备足。是故名为功德法身。法性法身者。达悟一切法相。理无不周。从境生于空解。空解满足。从境得名。称为法性法身。何故名为应化法身。如来出世。备应五道。善恶悉现。物无不济。从化物得名。是故名为应化法身。所以复名虚空法身。虚空无边。法身无边。虚空不可度量。法身亦不可度量。如来之身。犹如大虚。为度众生。应身五分。故知如来。无生无灭。诸法亦尔。为度众生。佛现法兴。</p>
    <p>尔时。佛告虚空藏菩萨言。善男子。汝与如来。同解法相。一切境界。无障无碍。善男子。未来有劫。名曰清净。国名快乐。彼国悉以诸大菩萨论议大乘。初不闻二乘之名。况余恶道。汝于此劫。当得作佛。号曰清净庄严佛如来应供正遍知。他方大方。皆往诣彼。听受大乘大通方广。是故一切众生。若闻虚空藏菩萨名者。礼拜供养。皆得生彼快乐世界。若有众生。求于大乘。未得无生。受持是经。当知是人。不过十佛。使得授记。</p>
    <div class="note right">
        <p>大通方广忏悔灭罪庄严成佛经 卷中 终</p>
    </div>
</body>

</html>