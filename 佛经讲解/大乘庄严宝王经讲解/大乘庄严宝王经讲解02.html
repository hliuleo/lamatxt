<html>

<body>
    <div class="title">
        <p>大乘庄严宝王经讲解 第2课（对应原文）</p>
    </div>
    <p>
        是时，大阿鼻地狱出大光明，其光遍照祇陀林园。其园悉皆变成清净，现天摩尼宝庄严柱微妙圆满，现大楼阁金宝校饰。复现诸房，现黄金房，白银为门；现白银房，黄金为门；现金银间错房，金银间错以为其门。现金银间错宝庄严殿，金银间错妙宝庄严以为其柱：现黄金殿，白银为柱；现白银殿，黄金为柱；或白银殿，天诸妙宝以严其柱。祇陀林树上，现种种天妙众宝而为庄严。复现黄金劫树，白银为叶。其树上有种种庄严，悬挂百种上妙衣服娇奢耶等，复有百千真珠璎珞宝网罗上，复有百千上妙宝冠珥珰、缯带玲珑杂宝而严饰之，复有上妙杂华、上妙卧具、微妙宝箧以为严饰，如是种种庄严劫树，出现其数而有百千。其祇陀林众园门楼，金刚妙宝以为阶陛，其楼上有无数殊妙缯彩、真珠璎珞如是庄严。复有百千上妙宝池，八功德水充满其中，而有上妙圆满杂华，所谓优钵罗华、矩母那华、奔拏哩（引）迦华、曼那啰华、摩诃曼那啰华、优昙钵罗华等盈满池中。复有种种上妙华树，所谓瞻波迦华树、迦啰尾啰华树、波吒攞华树、妙解脱华树、香雨华树、妙意华树，有如是等悦意华树。其祇树园现如是等希有净妙庄严之相。
    </p>
    <p>
        是时，会中有除盖障菩萨摩诃萨，从座而起，偏袒右肩，右膝著地，合掌恭敬，瞻仰尊颜而白佛言：“希有世尊！我今心中而有疑事欲问如来，唯愿世尊听我所问。世尊，今于此处有大光明，为从何来？以何因缘而现如是希奇之相？”</p>
    <p>
        尔时，世尊告除盖障菩萨言：“善男子，汝等谛听！吾当为汝分别解说。此大光明是圣观自在菩萨摩诃萨，入大阿鼻地狱之中，为欲救度一切受大苦恼诸有情故；救彼苦已复入大城，救度一切饿鬼之苦。”</p>
    <p>
        是时，除盖障菩萨摩诃萨，复白佛言：“世尊，其大阿鼻地狱，周围铁城，地复是铁。其城四周无有间断，猛火烟焰恒时炽燃。如是恶趣地狱之中，有大镬汤其水涌沸，而有百千俱胝那庾多有情，悉皆掷入镬汤之中，譬如水锅煎煮诸豆，盛沸之时或上或下，而无间断煮之麋烂，阿鼻地狱其中有情受如是苦。世尊，圣观自在菩萨摩诃萨，以何方便入于其中？”
    </p>
    <p>
        世尊复告除盖障菩萨摩诃萨言：“善男子，由如转轮圣王入天摩尼宝园；如是，善男子，圣观自在菩萨摩诃萨，入大阿鼻地狱之时，其身不能有所障碍。时阿鼻地狱一切苦具，无能逼切菩萨之身，其大地狱猛火悉灭成清凉地。是时狱中阎魔狱卒，心生惊疑怪未曾有，何故此中忽然变成如是非常之相？是时，观自在菩萨摩诃萨入其狱中，破彼镬汤，猛火悉灭，其大火坑变成宝池，池中莲华大如车轮。是时阎魔狱卒见是事已，将诸治罚器杖、弓剑锤棒、弓箭铁轮、三股叉等，往诣阎魔天子，到已白言：‘大王决定能知我此业报之地，以何事故悉皆灭尽？’时阎魔天子言：‘云何汝所业报之地悉皆灭尽？’复白阎魔天子言：‘彼大阿鼻地狱变成清凉，如是事时，有一色相端严之人，发髻顶戴天妙宝冠庄严其身入地狱中，镬汤破坏，火坑成池，池中莲华大如车轮。’是时，阎魔天子谛心思惟：‘是何天人威力如是？为大自在天，为那罗延等，到彼地狱变现如是不可思议？为是大力十头罗刹威神变化耶？’尔时，阎魔天子以天眼通观此天上；观诸天已，是时复观阿鼻地狱，见观自在菩萨摩诃萨；如是见已，速疾往诣观自在菩萨摩诃萨所，到已头面礼足，发诚实言以偈赞曰：
    </p>
    <p>
        “‘归命莲华王， 大悲观自在！ 大自在吉祥， 能施有情愿。</p>
    <p>
        具大威神力， 降伏极暴恶，暗趣为明灯， 睹者皆无畏。</p>
    <p>
        示现百千臂， 其眼亦复然，具足十一面， 智如四大海，爱乐微妙法。</p>
    <p>
        为救诸有情， 龟鱼水族等，最上智如山， 施宝济群生。</p>
    <p>
        最上大吉祥， 具福智庄严，入于阿鼻狱， 变成清凉地。</p>
    <p>
        诸天皆供养， 顶礼施无畏，说六波罗蜜， 恒燃法灯炬。</p>
    <p>
        法眼逾日明， 端严妙色相，身相如金山， 妙腹深法海。</p>
    <p>
        真如意相应， 妙德口中现，积集三摩地， 无数百千万。</p>
    <p>
        有无量快乐， 端严最上仙，恐怖恶道中， 枷锁得解脱。</p>
    <p>
        施一切无畏， 眷属众围绕，所愿皆如意， 如获摩尼宝。</p>
    <p>
        破坏饿鬼城， 开为寂静道，救度世间病， 如盖覆于幢。</p>
    <p>
        难陀跋难陀， 二龙为络腋，手执不空索， 现无数威德，能破三界怖。</p>
    <p>
        金刚手药叉， 罗刹及步多，尾多拏枳儞， 及与栱畔拏，阿钵娑么啰， 悉皆怀恐怖。</p>
    <p>
        优钵罗华眼， 明主施无畏，一切烦恼等， 种种皆解脱。</p>
    <p>
        入于微尘数， 百千三摩地，开示诸境界； 一切恶道中，皆令得解脱， 成就菩提道。’</p>
    <p>
        “是时，阎魔天子种种赞叹供养观自在菩萨摩诃萨已，旋绕三匝却还本处。”</p>
</body>
</html>