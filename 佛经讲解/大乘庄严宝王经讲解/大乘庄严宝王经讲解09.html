<html>

<body>
    <div class="title">
        <p>大乘庄严宝王经讲解 第9课（对应原文）</p>
    </div>
    <p>
        佛告除盖障菩萨：“时圣马王者，即观自在菩萨摩诃萨是，于是危难死怖畏中救济于我。除盖障，我今不能广说是观自在菩萨摩诃萨功德数量，我今为汝略说是观自在身毛孔中所有功德。除盖障，观自在菩萨身有金毛孔，而于其中有无数百千万俱胝那庾多彦达嚩，彼等无轮回苦，而常受于最胜快乐，天物受用无有穷尽，无有恶心，无憎嫉心，无贪瞋痴，常行八圣道，恒受法乐。除盖障，于是金毛孔中，复有放光如意宝珠，随彼彦达嚩众思念所须随意满足，于是金毛孔中有斯出现。复有黑毛孔而于其中，有无数百千万俱胝那庾多具通神仙之人。其中有具一神通者，或有具二三四五神通之者，亦有具足六神通者。于是毛孔之中，复现银地，黄金为山，白银为峰，三十七爱染莲华宝庄严其山。于其山中而有八万四千神仙之众，如是仙众出现劫树，深红为身，黄金白银以为枝叶，放宝光明。又于一一毛孔现四宝池，八功德水充满其中，而有妙华盈满池中。于池岸侧有天妙香树、栴檀香树，又有庄严劫树，上悬庄严天冠珥珰，复有殊妙璎珞而严饰之。又于其上悬众宝铃，又挂妙衣憍尸迦服。于斯一一劫树之下，各有一百彦达嚩王，而于恒时奏诸音乐。复有群鹿羽族灵禽，闻斯乐音悉皆思惟：‘诸有情类多受轮回之苦，何故南赡部洲人，见受生老病死、爱别离等如是诸苦？’此诸禽鸟鹿等，于是思惟此《大乘庄严宝王经》如是之名，于是而有天妙上味饮食、天诸妙香、天妙衣服等物，随彼所思如意满足。”
    </p>
    <p>
        是时，除盖障菩萨白世尊言：“我今闻是甚为希有，世尊！”</p>
    <p>
        佛告：“善男子，于意云何？”</p>
    <p>
        除盖障菩萨白世尊言：“如是有情，心唯思念此经名号，尚获如是利益安乐。若复有人得闻此经，而能书写、受持读诵、供养恭敬，如是之人常得安乐！或复有人于此经中书写一字，斯人当来不受轮回之苦，而永不于屠儿魁脍下贱之类如是家生，所生之身而永不受背伛挛躄、丑唇缺漏、疥癞等病不可喜相，获得身相圆满，诸根具足有大力势，何况具足受持、读诵书写、供养恭敬之人所获功德！”
    </p>
    <p>
        尔时，世尊赞言：“善哉！善哉！除盖障，汝今善说如是之法。今此会中，无数百千万天、龙、药叉、彦达嚩、阿苏啰、蘖噜拏、紧那啰、摩护啰誐、人及非人，邬波索迦、邬波斯计如是等众，皆悉闻汝说如是法，得闻斯之广博法门，由汝所问。”
    </p>
    <p>
        时，除盖障菩萨白世尊言：“世尊于今说斯妙法，天人众等生信坚固。”</p>
    <p>
        是时，世尊赞言：“善哉！善哉！善男子，汝能如是重复问是观自在身毛孔中所现功德。除盖障，彼复有宝庄严毛孔，是中有无数百千万俱胝那庾多彦达嚩女，面貌端严，形体姝妙，种种庄严，如是色相状如天女。彼众贪瞋痴苦皆不能侵于彼身分，而亦不受人间少分苦恼之事。彼彦达嚩女而于三时，念是观自在菩萨摩诃萨名号，而于是时，彼等获得一切所须之物。”
    </p>
    <p>
        是时，除盖障菩萨白佛言：“世尊，我欲入彼毛孔之中，看其所有。”</p>
    <p>
        佛告：“善男子，彼之毛孔无有边际，如虚空界亦无障碍。善男子，如是毛孔，无障无碍亦无触恼。彼毛孔中，普贤菩萨摩诃萨入于其中，行十二年不得边际；见诸毛孔一一之中，各有佛部于彼而住。是故普贤不能见其边际近远，余诸菩萨云何而得见彼边际耶？”
    </p>
    <p>
        时，除盖障菩萨白佛言：“世尊，普贤菩萨摩诃萨，于彼毛孔行十二年，不能见其边际，而诸毛孔各有百佛在于其中。普贤菩萨摩诃萨尚不能得见于边际，我今云何而得入于是中耶？”</p>
    <p>
        佛告：“善男子，我亦不见如是微妙寂静。彼无相故而现大身，具十一面，而百千眼圆满广大，得相应地湛然寂静，大智无得无有轮回，不见救度亦无种族，无有智慧亦无有说，如是诸法如影响故。善男子，观自在菩萨，无见无闻，彼无自性，乃至如来亦所不见。于意云何？善男子，普贤等诸菩萨皆具不可思议，不能了知彼观自在之所变化。善男子，观自在菩萨摩诃萨变现种种，救度无数百千万俱胝那庾多有情，令得往生极乐世界，见无量寿如来，得闻法要，皆令当得成菩提道。”
    </p>
    <p>
        时，除盖障菩萨白世尊言：“不知以何方便，令我得见是观自在菩萨摩诃萨？”</p>
    <p>
        佛告：“善男子，彼菩萨必当来此索诃世界，而来见我礼拜供养。”</p>
    <p>
        时，除盖障菩萨白佛言：“世尊，可知是观自在菩萨摩诃萨，而来于此为于何时？”</p>
    <p>
        佛告：“善男子，候此有情根熟之时，彼观自在菩萨摩诃萨先来到此。”</p>
    <p>
        时，除盖障菩萨摩诃萨，以手搘揌作是思惟：“我今云何有是罪障，寿命虽长而无所益，不得见彼观自在菩萨恭敬礼拜，犹如盲人在道而行？”时，除盖障菩萨复白佛言：“世尊，彼观自在菩萨摩诃萨，为实何时而来于此耶？”</p>
</body>
</html>