<html>

<body>
    <p class="title">中观根本慧论颂</p>
    <div class="author">
        <p>龙树菩萨 造颂</p>
        <p>鸠摩罗什 <span class="zhushi" title="为照顾藏文注解，在鸠摩罗什译本上参照藏文颂词略作修改。">译</span>
        </p>
    </div>
    <div class="dingli">
        <p>顶礼文殊师利童子！</p>
    </div>
    <div class="jisong">
        <p>不生亦不灭，不常亦不断，</p>
        <p>不一亦不异，不来亦不去。</p>
        <p>能说是因缘，善灭诸戏论，</p>
        <p>我稽首礼佛，诸说中第一。</p>
    </div>
    <p class="subtitle">一、观因缘品</p>
    <div class="jisong">
        <p>诸法不自生，亦不从他生，</p>
        <p>不共不无因，是故知无生。</p>
        <p>因缘次第缘，缘缘增上缘，</p>
        <p>四缘生诸法，更无第五缘。</p>
        <p>如诸法自性，不在于缘中，</p>
        <p>以无自性故，他性亦复无。</p>
        <p>作非具有缘，无缘作不成，</p>
        <p>无作则非缘，若具作可生。</p>
        <p>因是法生果，是法名为缘，</p>
        <p>若是果未生，何不名非缘？</p>
        <p>果先于缘中，有无俱不可，</p>
        <p>先无为谁缘？先有何用缘？</p>
        <p>若果非有生，亦复非无生，</p>
        <p>亦非有无生，何得言有缘？</p>
        <p>若有此缘法，则彼无实义，</p>
        <p>于此无缘法，云何有缘缘？</p>
        <p>果若未生时，则不应有灭，</p>
        <p>灭法何能缘，故无次第缘。</p>
        <p>诸法无自性，故无有有相，</p>
        <p>说有是事故，是事有不然。</p>
        <p>略广因缘中，求果不可得，</p>
        <p>因缘中若无，云何从缘出？</p>
        <p>若谓缘无果，而从缘中出，</p>
        <p>是果何不从，非缘中而出？</p>
        <p>若果是缘性，诸缘非自性，</p>
        <p>从无自性生，岂得缘自性？</p>
        <p>故缘非自性，非缘性成果，</p>
        <p>非有中无果，非缘岂成缘？</p>
    </div>
    <p class="subtitle">二、观去来品</p>
    <div class="jisong">
        <p>已去无有去，未去亦无去，</p>
        <p>离已去未去，去时亦无去。</p>
        <p>动处则有去，此去时之动。</p>
        <p>非已去未去，是故去时去。</p>
        <p>云何于去时，而当有去法。</p>
        <p>若离于去法，去时不可得。</p>
        <p>若言去时去，彼者于去时，</p>
        <p>应成无去法，去时有去故。</p>
        <p>若去时有去，则有二种去。</p>
        <p>一谓为去时，二谓去时去。</p>
        <p>若有二去法，则有二去者。</p>
        <p>以离于去者，去法不可得。</p>
        <p>若离于去者，去法不可得。</p>
        <p>以无去法故，何得有去者。</p>
        <p>去者则不去，不去者不去，</p>
        <p>离去不去者，无第三去者。</p>
        <p>若离于去法，去者不可得。</p>
        <p>若言去者去，云何有此义？</p>
        <p>去者去何处，彼去者将成，</p>
        <p>无去之去者，许去者去故。</p>
        <p>若谓去者去，是人则有咎。</p>
        <p>离去有去者，说去者有去。</p>
        <p>已去中无发，未去中无发，</p>
        <p>去时中无发，何处当有发？</p>
        <p>于未发之前，何处发可成？</p>
        <p>去无去时无，未去何有发？</p>
        <p>一切无有发，何故而分别？</p>
        <p>去无未去无，亦复去时无。</p>
        <p>去者则不住，不去者不住，</p>
        <p>离去不去者，何有第三住？</p>
        <p>若当离于去，去者不可得，</p>
        <p>去者若当住，云何有此义？</p>
        <p>去时无有回，去未去无回，</p>
        <p>所有去发回，皆同于去义。</p>
        <p>去法即去者，是事则不然，</p>
        <p>去法异去者，是事亦不然。</p>
        <p>若谓于去法，即为是去者，</p>
        <p>作者及作业，是事则为一。</p>
        <p>若谓于去法，有异于去者，</p>
        <p>离去者有去，离去有去者。</p>
        <p>去去者是二，若于一异法，</p>
        <p>二门俱不成，云何当有成？</p>
        <p>因去知去者，不能用是去，</p>
        <p>先无有去法，故无去者去。</p>
        <p>因去知去者，不能用异去，</p>
        <p>于一去者中，不得二去故。</p>
        <p>决定有去者，不能用三去，</p>
        <p>不决定去者，亦不用三去。</p>
        <p>去法定不定，去者不用三，</p>
        <p>是故去去者，所去处皆无。</p>
    </div>
    <p class="subtitle">三、观六情品</p>
    <div class="jisong">
        <p>眼耳及鼻舌，身意等六情，</p>
        <p>此眼等六情，行色等六尘。</p>
        <p>是眼则不能，自见其己体。</p>
        <p>若不能自见，云何见余物？</p>
        <p>火喻则不能，成于眼见法。</p>
        <p>去未去去时，已总答是事。</p>
        <p>见若未见时，则不名为见，</p>
        <p>而言见能见，是事则不然。</p>
        <p>见不能有见，非见亦不见。</p>
        <p>若已破于见，则为破见者。</p>
        <p>离见不离见，见者不可得。</p>
        <p>以无见者故，何有见可见？</p>
        <p>见可见无故，识等四法无。</p>
        <p>近取等诸缘，云何当得有？</p>
        <p>耳鼻舌身意，声及闻者等，</p>
        <p>当知如是义，皆同于上说。</p>
    </div>
    <p class="subtitle">四、观五阴品</p>
    <div class="jisong">
        <p>若离于色因，色则不可得。</p>
        <p>若当离于色，色因不可得。</p>
        <p>离色因有色，是色则无因。</p>
        <p>无因而有法，是事则不然。</p>
        <p>若离色有因，则是无果因。</p>
        <p>若言无果因，则无有是处。</p>
        <p>若已有色者，则不用色因。</p>
        <p>若无有色者，亦不用色因。</p>
        <p>无因而有色，是事终不然。</p>
        <p>是故有智者，不应分别色。</p>
        <p>若果似于因，是事则不然。</p>
        <p>果若不似因，是事亦不然。</p>
        <p>受阴及想阴，行阴识阴等。</p>
        <p>其余一切法，皆同于色阴。</p>
        <p>以空辩论时，若人欲答辩。</p>
        <p>是则不成答，俱同所立故。</p>
        <p>解说空性时，若人言其过。</p>
        <p>是则不成过，俱同于所立。</p>
    </div>
    <p class="subtitle">五、观六种品</p>
    <div class="jisong">
        <p>空相未有时，则无虚空法。</p>
        <p>若先有虚空，即为是无相。</p>
        <p>是无相之法，一切处无有。</p>
        <p>若无无相法，法相依何成？</p>
        <p>有相无相中，相则无所住。</p>
        <p>离有相无相，余处亦不住。</p>
        <p>相法无有故，可相法亦无。</p>
        <p>可相法无故，相法亦复无。</p>
        <p>是故今无相，亦无有可相。</p>
        <p>离相可相已，更亦无有物。</p>
        <p>若使无有有，云何当有无？</p>
        <p>有无俱非中，知有无者谁？</p>
        <p>是故知虚空，非有亦非无，</p>
        <p>非相非可相。余五同虚空。</p>
        <p>浅智见诸法，若有若无相。</p>
        <p>是则不能见，灭见安隐法。</p>
    </div>
    <p class="subtitle">六、观染染者品</p>
    <div class="jisong">
        <p>若离于染法，先自有染者。</p>
        <p>因是染欲者，应生于染法。</p>
        <p>若无有染者，云何当有染？</p>
        <p>染者复染着，有无次第同。</p>
        <p>染者及染法，俱成则不然。</p>
        <p>染者染法俱，则无有相待。</p>
        <p>染者染法一，一法云何合？</p>
        <p>染者染法异，异法云何合？</p>
        <p>若一有合者，离伴应有合。</p>
        <p>若异有合者，离伴亦应合。</p>
        <p>若异而有合，染染者何事？</p>
        <p>是二相先异，然后说合相。</p>
        <p>若染及染者，先各成异相。</p>
        <p>既已成异相，云何而言合？</p>
        <p>异相无有成，是故汝欲合。</p>
        <p>为使合相成，复说异相乎？</p>
        <p>异相不成故，合相则不成。</p>
        <p>于何异相中，而欲说合相？</p>
        <p>如是染染者，非合不合成。</p>
        <p>诸法亦如是，非合不合成。</p>
    </div>
    <p class="subtitle">七、观三相品</p>
    <div class="jisong">
        <p>若生是有为，则应有三相。</p>
        <p>若生是无为，何名有为相？</p>
        <p>三相若分散，不能有所相。</p>
        <p>云何于一处，一时聚三相？</p>
        <p>若谓生住灭，更有有为相。</p>
        <p>是即为无穷，无即非有为。</p>
        <p>生生之所生，生于彼本生。</p>
        <p>本生之所生，还生于生生。</p>
        <p>若谓是生生，能生于本生。</p>
        <p>生生从本生，何能生本生？</p>
        <p>若谓是本生，能生于生生。</p>
        <p>本生从彼生，何能生生生？</p>
        <p>若彼尚未生，而能生彼法，</p>
        <p>汝言正生时，彼生可成立。</p>
        <p>如灯能自照，亦能照于彼。</p>
        <p>生法亦如是，自生亦生彼。</p>
        <p>灯中自无暗，住处亦无暗。</p>
        <p>破暗乃名照，无暗则无照。</p>
        <p>此灯正生时，不能及于暗。</p>
        <p>云何灯生时，而能破于暗？</p>
        <p>灯若未及暗，而能破暗者。</p>
        <p>灯在于此间，则破一切暗。</p>
        <p>若灯能自照，亦能照于彼。</p>
        <p>暗亦应自暗，亦能暗于彼。</p>
        <p>此生若未生，云何能自生？</p>
        <p>若生已自生，生已何用生？</p>
        <p>生非生已生，亦非未生生，</p>
        <p>生时亦不生。去来中已答。</p>
        <p>若谓生时生，是事已不成。</p>
        <p>云何依生法，尔时而得生？</p>
        <p>若法众缘生，即是寂灭性。</p>
        <p>是故生生时，是二俱寂灭。</p>
        <p>若有未生法，说言有生者。</p>
        <p>可生之彼法，不成岂可生？</p>
        <p>若言生时生，是能有所生。</p>
        <p>何得更有生，而能生是生？</p>
        <p>若谓更有生，生生则无穷。</p>
        <p>离生生有生，法皆自能生。</p>
        <p>有法不应生，无亦不应生，</p>
        <p>有无亦不生，此义先已说。</p>
        <p>若诸法灭时，是时不应生。</p>
        <p>法若不灭者，终无有是事。</p>
        <p>不住法不住，住法亦不住，</p>
        <p>住时亦不住，无生云何住？</p>
        <p>若诸法灭时，是则不应住；</p>
        <p>法若不灭者，终无有是事。</p>
        <p>所有一切法，皆是老死相。</p>
        <p>终不见有法，离老死有住。</p>
        <p>住不自相住，亦不异相住。</p>
        <p>如生不自生，亦不异相生。</p>
        <p>法已灭不灭，未灭亦不灭，</p>
        <p>灭时亦不灭，无生何有灭？</p>
        <p>若法有住者，是则不应灭；</p>
        <p>法若不住者，是亦不应灭。</p>
        <p>是法于是时，不于是时灭；</p>
        <p>是法于异时，不于异时灭。</p>
        <p>如一切诸法，生相不可得。</p>
        <p>以无生相故，即亦无灭相。</p>
        <p>若法是有者，是即无有灭。</p>
        <p>不应于一法，而有有无相。</p>
        <p>若法是无者，是则无有灭。</p>
        <p>譬如第二头，无故不可断。</p>
        <p>法不自相灭，他相亦不灭。</p>
        <p>如自相不生，他相亦不生。</p>
        <p>生住灭不成，故无有有为。</p>
        <p>有为法无故，何得有无为？</p>
        <p>如幻亦如梦，如乾闼婆城。</p>
        <p>所说生住灭，其相亦如是。</p>
    </div>
    <p class="subtitle">八、观作作者品</p>
    <div class="jisong">
        <p>决定有作者，不作决定业；</p>
        <p>决定无作者，不作无定业。</p>
        <p>定作者无作，无作者成业；</p>
        <p>有业而无作，无业有作者。</p>
        <p>若不定作者，作不定之业，</p>
        <p>作业堕无因，作者亦无因。</p>
        <p>若堕于无因，则无因无果，</p>
        <p>无作无作者，无所用作法。</p>
        <p>若无作等法，则无有罪福。</p>
        <p>罪福等无故，罪福报亦无。</p>
        <p>若无罪福报，亦无大涅槃。</p>
        <p>诸可有所作，皆空无有果。</p>
        <p>作者定不定，不能作二业。</p>
        <p>有无相违故，一处则无二。</p>
        <p>有不能作无，无不能作有。</p>
        <p>若有作作者，其过如先说。</p>
        <p>决定之作者，不作不定业，</p>
        <p>及定不定业，其过先已说。</p>
        <p>若作者不定，不作决定业，</p>
        <p>及定不定业，其过先已说。</p>
        <p>作者定不定，亦定亦不定，</p>
        <p>不能作于业，其过先已说。</p>
        <p>因业有作者，因作者有业，</p>
        <p>成业义如是，更无有余事。</p>
        <p>如破作作者，受受者亦尔。</p>
        <p>及一切诸法，亦应如是破。</p>
    </div>
    <p class="subtitle">九、观本住品</p>
    <div class="jisong">
        <p>眼耳等诸根，苦乐等诸法，</p>
        <p>谁有如是事，是则名本住。</p>
        <p>若无有本住，谁有眼等法？</p>
        <p>以是故当知，先已有本住。</p>
        <p>若离眼等根，及苦乐等法，</p>
        <p>先有本住者，以何而可知？</p>
        <p>若离见法等，而有本住者。</p>
        <p>亦应离本住，而有所受法。</p>
        <p>以法知有人，以人知有法。</p>
        <p>离法何有人？离人何有法？</p>
        <p>一切见等前，实无有本住，</p>
        <p>见等中他法，异时而分别。</p>
        <p>一切见等前，若无有本住。</p>
        <p>一一见等前，云何能知尘？</p>
        <p>见者即闻者，闻者即受者，</p>
        <p>如是等诸根，则应有本住。</p>
        <p>若见闻各异，受者亦各异。</p>
        <p>见时亦应闻，如是则神多。</p>
        <p>眼耳等诸根，苦乐等诸法，</p>
        <p>所从生诸大，彼大亦无神。</p>
        <p>若眼耳等根，苦乐等诸法，</p>
        <p>无有本住者，见等亦应无。</p>
        <p>见等无本住，今后亦复无。</p>
        <p>以三世无故，无有无分别。</p>
    </div>
    <p class="subtitle">十、观燃可燃品</p>
    <div class="jisong">
        <p>若燃是可燃，作作者则一。</p>
        <p>若燃异可燃，离可燃有燃。</p>
        <p>如是常应燃，不因可燃生。</p>
        <p>则无燃火功，亦名无作火。</p>
        <p>燃不待可燃，则不从缘生。</p>
        <p>火若常燃者，人功则应空。</p>
        <p>若汝谓燃时，名为可燃者。</p>
        <p>尔时但有薪，何物燃可燃。</p>
        <p>若异则不至，不至则不烧，</p>
        <p>不烧则不灭，不灭则常住。</p>
        <p>燃与可燃异，而能至可燃。</p>
        <p>如此至彼人，彼人至此人。</p>
        <p>若谓燃可燃，二俱相离者。</p>
        <p>如是燃则能，至于彼可燃。</p>
        <p>若因可燃燃，因燃有可燃，</p>
        <p>先定有何法，而有燃可燃？</p>
        <p>若因可燃燃，则燃成复成。</p>
        <p>是为可燃中，则为无有燃。</p>
        <p>若法因待成，是法还成待，</p>
        <p>若所待可成，待何成何法？</p>
        <p>若法有待成，未成云何待？</p>
        <p>若成已有待，成已何用待？</p>
        <p>因可燃无燃，不因亦无燃。</p>
        <p>因燃无可燃，不因无可燃。</p>
        <p>燃不余处来，燃处亦无燃。</p>
        <p>可燃亦如是，余如去来说。</p>
        <p>可燃即非燃，离可燃无燃，</p>
        <p>燃无有可燃，燃中无可燃。</p>
        <p>以燃可燃法，说受受者法，</p>
        <p>及以说瓶衣，一切等诸法。</p>
        <p>若人说有我，诸法各异相，</p>
        <p>当知如是人，不得佛法味。</p>
    </div>
    <p class="subtitle">十一、观本际品</p>
    <div class="jisong">
        <p>大圣之所说，本际不可得。</p>
        <p>生死无有始，亦复无有终。</p>
        <p>若无有始终，中当云何有？</p>
        <p>是故于此中，先后共亦无。</p>
        <p>若使先有生，后有老死者。</p>
        <p>生则无老死，不死而有生。</p>
        <p>若先有老死，而后有生者。</p>
        <p>不生有老死，无因岂能成？</p>
        <p>生及于老死，不得一时共。</p>
        <p>生时则有死，是二俱无因。</p>
        <p>若使初后共，是皆不然者。</p>
        <p>何故而戏论，谓有生老死？</p>
        <p>非但于轮回，本际不可得。</p>
        <p>诸所有因果，及相可相法，</p>
        <p>受及受者等，所有一切法，</p>
        <p>如是一切法，本际皆亦无。</p>
    </div>
    <p class="subtitle">十二、观苦品</p>
    <div class="jisong">
        <p>自作及他作，共作无因作。</p>
        <p>如是说诸苦，于果则不然。</p>
        <p>苦若自作者，则不从缘生。</p>
        <p>因有此阴故，而有彼阴生。</p>
        <p>若人自作苦，离苦何有人？</p>
        <p>而谓于彼人，而能自作苦。</p>
        <p>若谓此五阴，异彼五阴者。</p>
        <p>如是则应言，从他而作苦。</p>
        <p>若苦他人作，而与此人者。</p>
        <p>若当离于苦，何有此人受？</p>
        <p>苦若彼人作，持与此人者。</p>
        <p>离苦何有人，而能授于此？</p>
        <p>自作若不成，云何彼作苦？</p>
        <p>若彼人作苦，即亦名自作。</p>
        <p>苦不名自作，法不自作法。</p>
        <p>彼无有自体，何有彼作苦？</p>
        <p>若彼此苦成，应有共作苦。</p>
        <p>此彼尚无作，何况无因作？</p>
        <p>非但说于苦，四种义不成。</p>
        <p>一切外万物，四义亦不成。</p>
    </div>
    <p class="subtitle">十三、观行品</p>
    <div class="jisong">
        <p>如佛经所说，虚诳妄取相。</p>
        <p>诸行妄取故，是名为虚诳。</p>
        <p>虚诳妄取者，是中何所取？</p>
        <p>佛说如是事，欲以示空义。</p>
        <p>诸法有异故，知皆是无性。</p>
        <p>无性法亦无，一切法空故。</p>
        <p>若诸法无性，云何而有异？</p>
        <p>若诸法有性，云何而得异？</p>
        <p>是法则无异，异法亦无异。</p>
        <p>如壮不作老，老亦不作老。</p>
        <p>若是法即异，乳应即是酪。</p>
        <p>离乳有何法，而能作于酪？</p>
        <p>若有不空法，则应有空法。</p>
        <p>实无不空法，何得有空法？</p>
        <p>大圣说空法，为离诸见故。</p>
        <p>若复见有空，诸佛所不化。</p>
    </div>
    <p class="subtitle">十四、观和合品</p>
    <div class="jisong">
        <p>见可见见者，是三各异方，</p>
        <p>如是三法异，终无有合时。</p>
        <p>染与于可染，染者亦复然。</p>
        <p>余入余烦恼，皆亦复如是。</p>
        <p>异法当有合，见等无有异，</p>
        <p>异相不成故，见等云何合？</p>
        <p>非但可见等，异相不可得。</p>
        <p>所有一切法，皆亦无异相。</p>
        <p>异因异有异，异离异无异。</p>
        <p>若法所因出，是法不异因。</p>
        <p>若离从异异，应无异有异。</p>
        <p>离从异无异，是故无有异。</p>
        <p>异中无异相，不异中亦无。</p>
        <p>无有异相故，则无此彼异。</p>
        <p>是法不自合，异法亦不合。</p>
        <p>合者及合时，合法亦皆无。</p>
    </div>
    <p class="subtitle">十五、观有无品</p>
    <div class="jisong">
        <p>众缘中有性，是事则不然。</p>
        <p>性从众缘出，即名为作法。</p>
        <p>性若是作者，云何有此义？</p>
        <p>性名为无作，不待异法成。</p>
        <p>法若无自性，云何有他性？</p>
        <p>自性于他性，亦名为他性。</p>
        <p>离自性他性，何得更有法？</p>
        <p>若有自他性，诸法则得成。</p>
        <p>有若不成者，无云何可成？</p>
        <p>因有异法故，有坏名为无。</p>
        <p>若人见有无，见自性他性，</p>
        <p>如是则不见，佛法真实义。</p>
        <p>佛能灭有无，于化迦旃延，</p>
        <p>经中之所说，离有亦离无。</p>
        <p>若法实有性，后则不应无。</p>
        <p>性若有异相，是事终不然。</p>
        <p>若法实无性，云何而可异？</p>
        <p>若法实有性，云何而可异？</p>
        <p>定有则著常，定无则著断。</p>
        <p>是故有智者，不应著有无。</p>
        <p>若法有定性，非无则是常。</p>
        <p>先有而今无，是则为断灭。</p>
    </div>
    <p class="subtitle">十六、观缚解品</p>
    <div class="jisong">
        <p>诸行往来者，常不应往来，</p>
        <p>无常亦不应，众生亦复然。</p>
        <p>若众生往来，阴界诸入中，</p>
        <p>五种求尽无，谁有往来者？</p>
        <p>若从身至身，往来即无身。</p>
        <p>若其无有身，则无有往来。</p>
        <p>诸行若灭者，是事终不然；</p>
        <p>众生若灭者，是事亦不然。</p>
        <p>诸行生灭相，不缚亦不解；</p>
        <p>众生如先说，不缚亦不解。</p>
        <p>若身名为缚，有身则不缚，</p>
        <p>无身亦不缚，于何而有缚？</p>
        <p>若可缚先缚，则应缚可缚。</p>
        <p>而先实无缚，余如去来答。</p>
        <p>缚者无有解，不缚亦无解，</p>
        <p>缚时有解者，缚解则一时。</p>
        <p>若不受诸法，我当得涅槃。</p>
        <p>若人如是者，还为受所缚。</p>
        <p>涅槃无有生，轮回亦无灭，</p>
        <p>岂可为轮回？涅槃岂安立？</p>
    </div>
    <p class="subtitle">十七、观业品</p>
    <div class="jisong">
        <p>人能降伏心，利益于众生，</p>
        <p>是名为慈善，二世果报种。</p>
        <p>大圣说二业，思与从思生。</p>
        <p>是业别相中，种种分别说。</p>
        <p>佛所说思者，所谓意业是。</p>
        <p>所从思生者，即是身口业。</p>
        <p>身业及口业，律仪非律仪，</p>
        <p>及其余无表，亦善亦不善。</p>
        <p>从用生福德，罪生亦如是，</p>
        <p>及思为七法，能了诸业相。</p>
        <p>业住至受报，是业即为常，</p>
        <p>若灭即无常，云何生果报？</p>
        <p>如芽等相续，皆从种子生。</p>
        <p>从是而生果，离种无相续。</p>
        <p>从种有相续，从相续有果。</p>
        <p>先种后有果，不断亦不常。</p>
        <p>如是从初心，心法相续生。</p>
        <p>从是而有果，离心无相续。</p>
        <p>从心有相续，从相续有果。</p>
        <p>先业后有果，不断亦不常。</p>
        <p>能成福业者，是十白业道。</p>
        <p>二世五欲乐，即是白业报。</p>
        <p>若如汝分别，其过则甚多。</p>
        <p>是故汝所说，于义则不然。</p>
        <p>今当复更说，顺业果报义。</p>
        <p>诸佛辟支佛，贤圣所称叹。</p>
        <p>不失法如券，业如负财物。</p>
        <p>此性则无记，分别有四种。</p>
        <p>见谛所不断，但思维所断。</p>
        <p>以是不失法，诸业有果报。</p>
        <p>因见断故断，业灭彼亦灭。</p>
        <p>则得破业等，如是之过咎。</p>
        <p>一切诸行业，相似不相似，</p>
        <p>一界初受身，尔时法独生。</p>
        <p>如是二种业，现世受果报，</p>
        <p>或言受报已，而法犹故在。</p>
        <p>若度果已灭，若死已而灭。</p>
        <p>于是中分别，有漏及无漏。</p>
        <p>虽空亦不断，虽有而不常，</p>
        <p>业果报不失，是名佛所说。</p>
        <p>诸业本不生，以无定性故；</p>
        <p>诸业亦不灭，以其不生故。</p>
        <p>若业有性者，是即名为常，</p>
        <p>不作亦名业，常则不可作。</p>
        <p>若有不作业，不作而有罪，</p>
        <p>不断于梵行，而有不净过。</p>
        <p>是则破一切，世间语言法。</p>
        <p>作罪与作福，亦无有差别。</p>
        <p>受于果报已，而应更复受。</p>
        <p>若言业决定，而自有性者。</p>
        <p>若诸世间业，从于烦恼生。</p>
        <p>是烦恼非实，业当何有实？</p>
        <p>诸烦恼及业，是说身因缘。</p>
        <p>烦恼诸业空，何况于诸身？</p>
        <p>无明之所蔽，爱结之所缚。</p>
        <p>而于本作者，不异亦不一。</p>
        <p>业不从缘生，不从非缘生。</p>
        <p>是故则无有，能起于业者。</p>
        <p>无业无作者，何有业生果？</p>
        <p>若其无有果，何有受果者？</p>
        <p>如世尊神通，所作变化人，</p>
        <p>如是变化人，复变作化人。</p>
        <p>如初变化人，是名为作者；</p>
        <p>变化人所作，是则名为业。</p>
        <p>诸烦恼及业，作者及果报，</p>
        <p>皆如幻如梦，如焰亦如响。</p>
    </div>
    <p class="subtitle">十八、观我法品</p>
    <div class="jisong">
        <p>若我是五阴，我即为生灭；</p>
        <p>若我异五阴，则非五阴相。</p>
        <p>若无有我者，何得有我所？</p>
        <p>灭我我所故，无我我所执。</p>
        <p>得无我智者，彼等不可得。</p>
        <p>无我我所执，见者亦未见。</p>
        <p>内外我我所，若尽灭无有，</p>
        <p>诸取即为灭，取灭则生灭。</p>
        <p>业烦恼灭故，名之为解脱。</p>
        <p>业烦恼非实，入空戏论灭。</p>
        <p>诸佛或说我，或说于无我。</p>
        <p>诸法实相中，无我无非我。</p>
        <p>诸法实相者，心行言语断，</p>
        <p>无生亦无灭，法性如涅槃。</p>
        <p>一切实非实，亦实亦非实，</p>
        <p>非实非非实，是名诸佛法。</p>
        <p>自知不随他，寂灭无戏论，</p>
        <p>无异无分别，是则名实相。</p>
        <p>若法从缘生，不即不异因。</p>
        <p>是故名实相，不断亦不常。</p>
        <p>不一亦不异，不常亦不断。</p>
        <p>是名诸世尊，教化甘露味。</p>
        <p>若佛不出世，声闻已灭尽，</p>
        <p>诸辟支佛智，从无依而生。</p>
    </div>
    <p class="subtitle">十九、观时品</p>
    <div class="jisong">
        <p>若因过去时，有未来现在。</p>
        <p>未来及现在，应在过去时。</p>
        <p>若过去时中，无未来现在。</p>
        <p>未来现在时，云何因过去？</p>
        <p>不因过去时，是故无二时。</p>
        <p>既无未来时，亦无现在时。</p>
        <p>以如是义故，则知余二时。</p>
        <p>上中下一异，是等法皆无。</p>
        <p>不住时不得，而于可得时，</p>
        <p>驻留不可得，云何说时量？</p>
        <p>因物故有时，离物何有时？</p>
        <p>物尚无所有，何况当有时？</p>
    </div>
    <p class="subtitle">二十、观因果品</p>
    <div class="jisong">
        <p>若众缘和合，而有果生者。</p>
        <p>和合中已有，何须和合生？</p>
        <p>若众缘和合，是中无果者。</p>
        <p>云何从众缘，和合而果生？</p>
        <p>若众缘和合，是中有果者。</p>
        <p>和合中应有，而实不可得。</p>
        <p>若众缘和合，是中无果者。</p>
        <p>是则众因缘，与非因缘同。</p>
        <p>若因与果因，作因已而灭。</p>
        <p>是因有二体，一与一则灭。</p>
        <p>若因不与果，作因已而灭。</p>
        <p>因灭而果生，是果则无因。</p>
        <p>若众缘合时，而有果生者。</p>
        <p>生者及可生，则为一时俱。</p>
        <p>若先有果生，而后众缘合。</p>
        <p>此即离因缘，名为无因果。</p>
        <p>若因变为果，因即至于果。</p>
        <p>是则前生因，生已而复生。</p>
        <p>云何因灭失，而能生于果？</p>
        <p>若因果相关，因住果岂生？</p>
        <p>若因果无关，更生何等果？</p>
        <p>因见不见果，是二俱不生。</p>
        <p>若言过去果，而于过去因，</p>
        <p>未来现在因，是则终不合。</p>
        <p>若言现在果，而于现在因，</p>
        <p>未来过去因，是则终不合。</p>
        <p>若言未来果，而于未来因，</p>
        <p>现在过去因，是则终不合。</p>
        <p>若不和合者，因何能生果？</p>
        <p>若有和合者，因何能生果？</p>
        <p>若因空无果，因何能生果？</p>
        <p>若因不空果，因何能生果？</p>
        <p>果不空不生，果不空不灭。</p>
        <p>以果不空故，不生亦不灭。</p>
        <p>果空故不生，果空故不灭。</p>
        <p>以果是空故，不生亦不灭。</p>
        <p>因果是一者，是事终不然；</p>
        <p>因果是异者，是事亦不然。</p>
        <p>若因果是一，生及所生一；</p>
        <p>若因果是异，因则同非因。</p>
        <p>若果定有性，因为何所生？</p>
        <p>若果定无性，因为何所生？</p>
        <p>因不生果者，则无有因相。</p>
        <p>若无有因相，谁能有是果？</p>
        <p>若从众因缘，而有和合法。</p>
        <p>和合自不生，云何能生果？</p>
        <p>是故果不从，缘合不合生。</p>
        <p>若无有果者，何处有合法？</p>
    </div>
    <p class="subtitle">二十一、观成坏品</p>
    <div class="jisong">
        <p>离成及共成，是中无有坏；</p>
        <p>离坏及共坏，是中亦无成。</p>
        <p>若离于成者，云何而有坏？</p>
        <p>如离生有死，是事则不然。</p>
        <p>成坏共有者，云何有成坏？</p>
        <p>如世间生死，一时则不然。</p>
        <p>若离于坏者，云何当有成？</p>
        <p>无常未曾有，不在诸法时？</p>
        <p><span class="zhushi" title="“坏成共有者……一时则不然”这一偈，在鸠摩罗什翻译的汉文版中缺漏。">坏成共有者，云何有坏成？如世间生死，一时则不然。</span>
        </p>
        <p>成坏共无成，离亦无有成。</p>
        <p>是二俱不可，云何当有成？</p>
        <p>尽则无有成，不尽亦无成；</p>
        <p>尽则无有坏，不尽亦无坏。</p>
        <p>若当离于法，则无有成坏。</p>
        <p>若离于成坏，是亦无有法；</p>
        <p>若法性空者，谁当有成坏？</p>
        <p>若性不空者，亦无有成坏。</p>
        <p>成坏若一者，是事则不然；</p>
        <p>成坏若异者，是事亦不然。</p>
        <p>若谓以现见，而有生灭者。</p>
        <p>则为是痴妄，而见有生灭。</p>
        <p>法不从法生，不从非法生；</p>
        <p>非法亦不从，非法及法生。</p>
        <p>法不从自生，亦不从他生，</p>
        <p>不从自他生，云何而有生？</p>
        <p>若有所受法，即堕于断常。</p>
        <p>当知所受法，若常若无常。</p>
        <p>所有受法者，不堕于断常。</p>
        <p>因果相续故，不断亦不常。</p>
        <p>若因果生灭，相续而不断，</p>
        <p>灭更不生故，因即为断灭。</p>
        <p>法住于自性，不应有有无。</p>
        <p>涅槃灭相续，则堕于断灭。</p>
        <p>若初有灭者，则无有后有；</p>
        <p>初有若不灭，亦无有后有。</p>
        <p>若初有灭时，而后有生者。</p>
        <p>灭时是一有，生时是一有。</p>
        <p>若言于生灭，一时则非理。</p>
        <p>岂可此阴死，亦于此阴生？</p>
        <p>三世中求有，相续不可得。</p>
        <p>若三世中无，何有有相续？</p>
    </div>
    <p class="subtitle">二十二、观如来品</p>
    <div class="jisong">
        <p>非阴非离阴，此彼不相在，</p>
        <p>如来不有阴，何处有如来？</p>
        <p>阴合有如来，则无有自性。</p>
        <p>若无有自性，云何因他有？</p>
        <p>法若因他生，是即非我有。</p>
        <p>若法非我者，云何是如来？</p>
        <p>若无有自性，云何有他性？</p>
        <p>离自性他性，何名为如来？</p>
        <p>若不因五阴，先有如来者。</p>
        <p>以今受阴故，则说为如来。</p>
        <p>今实不受阴，更无如来法。</p>
        <p>若以不受无，今当云何受？</p>
        <p>若其未有受，所受不名受。</p>
        <p>无有无受法，而名为如来。</p>
        <p>若于五种求，一异之如来，</p>
        <p>悉皆不可得。云何受中有？</p>
        <p>又所受五阴，不从自性有。</p>
        <p>若无自性者，云何有他性？</p>
        <p>以如是义故，受空受者空。</p>
        <p>云何当以空，而说空如来？</p>
        <p>空则不可说，非空不可说，</p>
        <p>共不共叵说，但以假名说。</p>
        <p>常无常等四，本寂何处有？</p>
        <p>边无边等四，本寂何处有？</p>
        <p>邪见深厚者，耽执有如来。</p>
        <p>如来寂灭相，分别有亦非。</p>
        <p>如是性空中，思维亦不可，</p>
        <p>如来灭度后，分别于有无。</p>
        <p>如来过戏论，而人生戏论。</p>
        <p>戏论破慧眼，是皆不见佛。</p>
        <p>如来所有性，即是世间性。</p>
        <p>如来无有性，世间亦无性。</p>
    </div>
    <p class="subtitle">二十三、观颠倒品</p>
    <div class="jisong">
        <p>从忆想分别，生于贪恚痴，</p>
        <p>净不净颠倒，皆从众缘生。</p>
        <p>若因净不净，颠倒生三毒。</p>
        <p>三毒即无性，故烦恼无实。</p>
        <p>我法有与无，是事终不成。</p>
        <p>无我诸烦恼，有无亦不成。</p>
        <p>谁有此烦恼，是即为不成。</p>
        <p>若无有所依，烦恼亦不成。</p>
        <p>如身见五种，求之不可得。</p>
        <p>烦恼于垢心，五求亦不得。</p>
        <p>净不净颠倒，是则无自性。</p>
        <p>云何因此三，而生诸烦恼？</p>
        <p>色声香味触，及法为六种，</p>
        <p>如是之六种，是三毒根本。</p>
        <p>色声香味触，及法体六种，</p>
        <p>皆空如焰梦，如乾闼婆城。</p>
        <p>犹如幻化人，亦如镜中像。</p>
        <p>如是六种中，何有净不净？</p>
        <p>不因于不净，则亦无有净。</p>
        <p>因不净有净，是故无有净。</p>
        <p>不因于净相，则无有不净。</p>
        <p>因净有不净，是故无不净。</p>
        <p>若无有净者，由何而有贪？</p>
        <p>若无有不净，何由而有恚？</p>
        <p>于无常著常，是则名颠倒。</p>
        <p>空中无无常，何处有常倒？</p>
        <p>著无常为常，即是为颠倒。</p>
        <p>空中无无常，何有非颠倒？</p>
        <p>可著著者著，及所用著法。</p>
        <p>是皆寂灭相，是故无有著。</p>
        <p>若于真实中，无有颠倒执，</p>
        <p>颠倒不颠倒，谁有如是事？</p>
        <p>若已成颠倒，则无有颠倒；</p>
        <p>若不成颠倒，亦无有颠倒。</p>
        <p>若于颠倒时，亦不生颠倒。</p>
        <p>汝可自观察，谁生于颠倒？</p>
        <p>若颠倒不生，何有颠倒者？</p>
        <p>诸法不自生，亦不从他生。</p>
        <p>不从自他生，何有颠倒者？</p>
        <p>若我常乐净，而是实有者。</p>
        <p>是常乐我净，则非是颠倒。</p>
        <p>若我常乐净，而实无有者。</p>
        <p>无常苦不净，是则亦应无。</p>
        <p>如是颠倒灭，无明则亦灭。</p>
        <p>以无明灭故，诸行等亦灭。</p>
        <p>若烦恼性实，而有所属者。</p>
        <p>云何当可断？谁能断其性？</p>
        <p>若烦恼虚妄，无性无属者。</p>
        <p>云何当可断，谁能断无性？</p>
    </div>
    <p class="subtitle">二十四、观四谛品</p>
    <div class="jisong">
        <p>若一切皆空，无生亦无灭。</p>
        <p>如是则无有，四圣谛之法。</p>
        <p>以无四谛故，见苦与断集，</p>
        <p>证灭及修道，如是事皆无。</p>
        <p>以是事无故，则无有四果。</p>
        <p>无有四果故，得向者亦无。</p>
        <p>若无八贤圣，则无有僧宝。</p>
        <p>以无四谛故，亦无有法宝。</p>
        <p>若无法僧宝，岂能有佛宝？</p>
        <p>如是说空者，是则破三宝。</p>
        <p>空法坏因果，亦坏于罪福。</p>
        <p>亦复悉毁坏，一切世俗法。</p>
        <p>汝今实不能，知空空因缘，</p>
        <p>及知于空义，是故自生恼。</p>
        <p>诸佛依二谛，为众生说法。</p>
        <p>一以世俗谛，二第一义谛。</p>
        <p>若人不能知，分别于二谛。</p>
        <p>则于深佛法，不知真实义。</p>
        <p>若不依俗谛，不得第一义。</p>
        <p>不得第一义，则不得涅槃。</p>
        <p>不能正观空，钝根则自害。</p>
        <p>如不善咒术，不善捉毒蛇。</p>
        <p>世尊知是法，甚深微妙相，</p>
        <p>非钝根所及，是故不欲说。</p>
        <p>若汝发太过，谓空为无理。</p>
        <p>汝则弃空性，于自宗不容。</p>
        <p>以有空义故，一切法得成；</p>
        <p>若无空义者，一切则不成。</p>
        <p>汝今自有过，而以回向我。</p>
        <p>如人乘马者，自忘于所乘。</p>
        <p>若汝见诸法，决定有性者。</p>
        <p>即为见诸法，无因亦无缘。</p>
        <p>即为破因果，作作者作法。</p>
        <p>亦复坏一切，万物之生灭。</p>
        <p>众因缘生法，我说即是空，</p>
        <p>亦为是假名，亦是中道义。</p>
        <p>未曾有一法，不从因缘生。</p>
        <p>是故一切法，无不是空者。</p>
        <p>若一切不空，则无有生灭。</p>
        <p>如是则无有，四圣谛之法。</p>
        <p>苦不从缘生，云何当有苦？</p>
        <p>无常是苦义，定性无无常。</p>
        <p>若苦有定性，何故从集生？</p>
        <p>是故无有集，以破空义故。</p>
        <p>苦若有定性，则不应有灭。</p>
        <p>汝著定性故，即破于灭谛。</p>
        <p>道若有定性，则无有修道。</p>
        <p>若道可修习，即无有定性。</p>
        <p>若无有苦谛，及无集灭谛。</p>
        <p>所可灭苦道，竟为何所至？</p>
        <p>若苦定有性，先来所不见。</p>
        <p>于今云何见？其性不异故。</p>
        <p>如见苦不然，断集及证灭，</p>
        <p>修道及四果，是亦皆不然。</p>
        <p>是四道果性，先来不可得。</p>
        <p>诸法性若定，今云何可得？</p>
        <p>若无有四果，则无得向者。</p>
        <p>以无八圣故，则无有僧宝。</p>
        <p>无四圣谛故，亦无有法宝。</p>
        <p>无法宝僧宝，云何有佛宝？</p>
        <p>汝说则不因，菩提而有佛；</p>
        <p>亦复不因佛，而有于菩提。</p>
        <p>若先非佛性，虽复勤精进，</p>
        <p>修行菩提道，不应得成佛。</p>
        <p>若诸法不空，无作罪福者。</p>
        <p>不空何所作？以其性定故。</p>
        <p>汝许离罪福，而有诸果报。</p>
        <p>罪福因所生，果报则无有。</p>
        <p>若谓从罪福，而生果报者。</p>
        <p>果从罪福生，云何言不空？</p>
        <p>汝破一切法，诸因缘空义，</p>
        <p>则破于世俗，诸余所有法。</p>
        <p>若破于空义，即应无所作，</p>
        <p>无作而有作，不作名作者。</p>
        <p>若有决定性，众生无生灭，</p>
        <p>恒常而安住，远离种种相。</p>
        <p>若无有空者，未得不应得，</p>
        <p>亦无断烦恼，亦无苦尽事。</p>
        <p>若人能现见，一切因缘法，</p>
        <p>则为能见苦，亦见集灭道。</p>
    </div>
    <p class="subtitle">二十五、观涅槃品</p>
    <div class="jisong">
        <p>若一切法空，无生无灭者。</p>
        <p>何断何所灭，而称为涅槃？</p>
        <p>若诸法不空，则无生无灭。</p>
        <p>何断何所灭，而称为涅槃？</p>
        <p>无弃亦无得，不断亦不常，</p>
        <p>不生亦不灭，是说名涅槃。</p>
        <p>涅槃不名有，有则老死相。</p>
        <p>终无有有法，离于老死相。</p>
        <p>若涅槃是有，涅槃即有为。</p>
        <p>终无有一法，而是无为者。</p>
        <p>若涅槃是有，云何非缘起？</p>
        <p>非缘起之法，始终皆无有。</p>
        <p>若涅槃非有，何况于无耶？</p>
        <p>涅槃若非有，无实亦不成。</p>
        <p>若涅槃是无，云何不依有？</p>
        <p>未曾有不依，而名为无法。</p>
        <p>来去轮回法，乃假立缘起；</p>
        <p>非假立缘起，是名为涅槃。</p>
        <p>如佛经中说，断有断非有。</p>
        <p>是故知涅槃，非有亦非无。</p>
        <p>若谓于有无，合为涅槃者。</p>
        <p>有无即解脱，是事则不然。</p>
        <p>若谓于有无，合为涅槃者。</p>
        <p>涅槃非无依，是二从依生。</p>
        <p>有无共合成，云何名涅槃？</p>
        <p>涅槃名无为，有无是有为。</p>
        <p>有无二事共，云何是涅槃？</p>
        <p>是二不同处，如明暗不俱。</p>
        <p>分别非有无，如是名涅槃。</p>
        <p>若有无成者，非有非无成。</p>
        <p>若非有非无，名之为涅槃。</p>
        <p>此非有非无，以何而分别？</p>
        <p>如来灭度后，不言有与无，</p>
        <p>亦不言有无，非有及非无。</p>
        <p>如来现在时，不言有与无，</p>
        <p>亦不言有无，非有及非无。</p>
        <p>涅槃与世间，无有少分别；</p>
        <p>世间与涅槃，亦无少分别。</p>
        <p>涅槃之实际，即为世间际。</p>
        <p>如是二际者，无毫厘差别。</p>
        <p>灭后有无等，有边等常等，</p>
        <p>诸见依涅槃，未来过去世。</p>
        <p>一切法空故，何有边无边，</p>
        <p>亦边亦无边，非有非无边？</p>
        <p>何者为一异，何有常无常，</p>
        <p>亦常亦无常，非常非无常？</p>
        <p>诸法不可得，灭一切戏论，</p>
        <p>无人亦无处，佛亦无所说。</p>
    </div>
    <p class="subtitle">二十六、观十二因缘品</p>
    <div class="jisong">
        <p>众生痴所覆，为后起三行，</p>
        <p>以起是行故，随行入六趣。</p>
        <p>随诸行因缘，识受六道身；</p>
        <p>依靠诸识故，而成于名色。</p>
        <p>依靠名色故，因而生六入；</p>
        <p>依靠六入故，而生于六触。</p>
        <p>依眼根色法，作意而生触；</p>
        <p>是故依名色，而生于识处。</p>
        <p>情尘以及识，三者之和合，</p>
        <p>彼者即生触，由触而生受。</p>
        <p>以受生渴爱，因受生爱故。</p>
        <p>因爱有四取，因取故有有。</p>
        <p>若取者不取，则解脱无有。</p>
        <p>从有生五蕴，从有而有生。</p>
        <p>从生有老死，从老死故有，</p>
        <p>忧愁及哀号，痛苦与不悦，</p>
        <p>以及诸迷乱。</p>
        <p>如是等诸事，皆从生而有。</p>
        <p>是故大苦阴，但以因缘生。</p>
        <p>生死根即行，诸智者不为，</p>
        <p>愚者即行者，智非见性故。</p>
        <p>以无明灭故，诸行则不生。</p>
        <p>若欲灭无明，以智修法性。</p>
        <p>前前若能灭，后后则不生。</p>
        <p>但是苦阴聚，如是而正灭。</p>
    </div>
    <p class="subtitle">二十七、观邪见品</p>
    <div class="jisong">
        <p>我于过去世，有生与无生，</p>
        <p>世间常等见，皆依过去世。</p>
        <p>我于未来世，有生及无生，</p>
        <p>有边等诸见，皆依未来世。</p>
        <p>过去世有我，是事不可得。</p>
        <p>过去世中我，不作今日我。</p>
        <p>若谓我即是，而身有异相。</p>
        <p>若当离于身，何处别有我？</p>
        <p>离身无有我，是事为已成。</p>
        <p>若谓身即我，若都无有我。</p>
        <p>但身不为我，身相生灭故。</p>
        <p>云何当以受，而作于受者？</p>
        <p>若离身有我，是事则不然。</p>
        <p>无受而有我，而实不可得。</p>
        <p>今我不离受，亦不但是受，</p>
        <p>既非无有受，无有亦不定。</p>
        <p>过去我不作，是事则不然；</p>
        <p>过去世中我，异今亦不然。</p>
        <p>若谓有异者，离彼应有今，</p>
        <p>与彼而共住，彼未亡今生。</p>
        <p>如是则断灭，失于业果报，</p>
        <p>彼作而此受，有如是等过。</p>
        <p>先无而今有，此中亦有过。</p>
        <p>我则是作法，其生亦无因。</p>
        <p>如过去世中，有生无生见，</p>
        <p>若共若不共，是事皆不然。</p>
        <p>我于未来世，为作为不作，</p>
        <p>如是之见者，皆同过去世。</p>
        <p>若天即是人，则堕于常边。</p>
        <p>天则为无生，常法不生故。</p>
        <p>若天异于人，是即为无常。</p>
        <p>若天异人者，是则无相续。</p>
        <p>若半天半人，则堕于二边。</p>
        <p>常及于无常，是事则不然。</p>
        <p>若常及无常，是二俱成者。</p>
        <p>如是则应成，非常非无常。</p>
        <p>法若定有来，及定有去者。</p>
        <p>生死则无始，而实无此事。</p>
        <p>今若无有常，云何有无常，</p>
        <p>亦常亦无常，非常非无常？</p>
        <p>若世间有边，云何有后世？</p>
        <p>若世间无边，云何有后世？</p>
        <p>五阴常相续，犹如灯火焰。</p>
        <p>以是故世间，不应边无边。</p>
        <p>若先五阴坏，不因是五阴，</p>
        <p>更生后五阴，世间则有边。</p>
        <p>若先阴不坏，亦不因是阴，</p>
        <p>而生后五阴，世间则无边。</p>
        <p>若世半有边，世间半无边。</p>
        <p>是则亦有边，亦无边不然。</p>
        <p>彼受五阴者，云何一分破，</p>
        <p>一分而不破？是事则不然。</p>
        <p>受亦复如是，云何一分破，</p>
        <p>一分而不破？是事亦不然。</p>
        <p>若亦有无边，是二得成者。</p>
        <p>非有非无边，是则亦应成。</p>
        <p>一切法空故，世间常等见，</p>
        <p>何处于何时，谁起是诸见？</p>
        <p>瞿昙大圣主，怜愍说正法，</p>
        <p>悉断一切见，我今稽首礼！</p>
    </div>
    <div class="note">
        <p>归属大乘对法之义，阐扬胜义真如法性，开显（圣）般若波罗蜜多之理的《中观根本慧论》，乃为拥有不可掠夺之智慧与悲心，开演如来无上大乘之理，成就极喜地之果位，前往极乐刹土，于“极净光世界”成佛，号“智源光如来”之圣者大阿阇黎——龙树菩萨圆满撰著完毕。
        </p>
        <p>奉具备殊胜自在妙智之吉祥天母化身——大国王赤松德赞之圣诏，印度中观大论师，堪布[法师]杂加纳嘎巴达（<span class="zhushi" title="益西娘波：即智藏论师。约在七八世纪时，古印度一佛学家名，著中观二谛论，持自续派中观见。">益西娘波</span>），与主校比丘
            <span class="zhushi" title="焦若·鲁坚赞：八世纪中，藏王赤松德赞时青年三译师之一。译有《解深密经大疏》四十卷、《了义中观》《般若要义》和《抉择诸法关枢》等经籍。">焦若·鲁坚赞</span>译师共同翻译、校勘并订正。
        </p>
        <p>该论共二十七品，四百四十九偈，共计一卷半。</p>
        <p>之后，于克什米尔慧美继鸿城[妙臂城]中心的仁亲卫寺[藏宝寺]内，克什米尔堪布——大智者哈萨玛德（夏波洛珠），与西藏译师巴擦尼玛扎[日称]，于（克什米尔）国王帕巴拉[圣天国王]年间，根据与克什米尔版本相符之《显句论》，再次进行修订。
        </p>
        <p>随后，于拉萨大昭寺殿内，印度堪布嘎那嘎瓦马色及国卡[金铠] 与译师（巴擦尼玛扎），（依照东西方各类版本）再次进行大校。</p>
    </div>

</body>

</html>